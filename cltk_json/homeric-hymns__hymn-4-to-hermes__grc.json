{
    "language":"grc",
    "englishTitle":"Hymn 4 to Hermes",
    "original-urn":"urn:cts:greekLit:tlg0013.tlg004.perseus-grc2",
    "author":"homeric hymns",
    "urn":"urn:cts:greekLit:tlg0013.tlg004.perseus-grc2-simple",
    "text":{
        "0":"Ἑρμῆν ὕμνει, Μοῦσα, Διὸς καὶ Μαιάδος υἱόν, ",
        "1":"Κυλλήνης μεδέοντα καὶ Ἀρκαδίης πολυμήλου, ",
        "2":"ἄγγελον ἀθανάτων ἐριούνιον, ὃν τέκε Μαῖα, ",
        "3":"νύμφη ἐυπλόκαμος, Διὸς ἐν φιλότητι μιγεῖσα, ",
        "4":"αἰδοίη· μακάρων δὲ θεῶν ἠλεύαθʼ ὅμιλον, ",
        "5":"ἄντρον ἔσω ναίουσα παλίσκιον, ἔνθα Κρονίων ",
        "6":"νύμφῃ ἐυπλοκάμῳ μισγέσκετο νυκτὸς ἀμολγῷ, ",
        "7":"ὄφρα κατὰ γλυκὺς ὕπνος ἔχοι λευκώλενον Ἥρην, ",
        "8":"λήθων ἀθανάτους τε θεοὺς θνητούς τʼ ἀνθρώπους. ",
        "9":"ἀλλʼ ὅτε δὴ μεγάλοιο Διὸς νόος ἐξετελεῖτο, ",
        "10":"τῇ δʼ ἤδη δέκατος μεὶς οὐρανῷ ἐστήρικτο, ",
        "11":"εἴς τε φόως ἄγαγεν ἀρίσημά τε ἔργα τέτυκτο· ",
        "12":"καὶ τότʼ ἐγείνατο παῖδα πολύτροπον, αἱμυλομήτην, ",
        "13":"ληιστῆρʼ, ἐλατῆρα βοῶν, ἡγήτορʼ ὀνείρων, ",
        "14":"νυκτὸς ὀπωπητῆρα, πυληδόκον, ὃς τάχʼ ἔμελλεν ",
        "15":"ἀμφανέειν κλυτὰ ἔργα μετʼ ἀθανάτοισι θεοῖσιν. ",
        "16":"ἠῷος γεγονὼς μέσῳ ἤματι ἐγκιθάριζεν, ",
        "17":"ἑσπέριος βοῦς κλέψεν ἑκηβόλου Ἀπόλλωνος ",
        "18":"τετράδι τῇ προτέρῃ, τῇ μιν τέκε πότνια Μαῖα. ",
        "19":"ὃς καί, ἐπειδὴ μητρὸς ἀπʼ ἀθανάτων θόρε γυίων, ",
        "20":"οὐκέτι δηρὸν ἔκειτο μένων ἱερῷ ἐνὶ λίκνῳ, ",
        "21":"ἀλλʼ ὅ γʼ ἀναΐξας ζήτει βόας Ἀπόλλωνος ",
        "22":"οὐδὸν ὑπερβαίνων ὑψηρεφέος ἄντροιο. ",
        "23":"ἔνθα χέλυν εὑρὼν ἐκτήσατο μυρίον ὄλβον· ",
        "24":"Ἑρμῆς τοι πρώτιστα χέλυν τεκτήνατʼ ἀοιδόν· ",
        "25":"ἥ ῥά οἱ ἀντεβόλησεν ἐπʼ αὐλείῃσι θύρῃσι ",
        "26":"βοσκομένη προπάροιθε δόμων ἐριθηλέα ποίην, ",
        "27":"σαῦλα ποσὶν βαίνουσα· Διὸς δʼ ἐριούνιος υἱὸς ",
        "28":"ἀθρήσας ἐγέλασσε καὶ αὐτίκα μῦθον ἔειπε· \n ",
        "29":"σύμβολον ἤδη μοι μέγʼ ὀνήσιμον· οὐκ ὀνοτάζω. ",
        "30":"χαῖρε, φυὴν ἐρόεσσα, χοροιτύπε, δαιτὸς ἑταίρη, ",
        "31":"ἀσπασίη προφανεῖσα· πόθεν τόδε καλὸν ἄθυρμα ",
        "32":"αἰόλον ὄστρακον ἕσσο χέλυς ὄρεσι ζώουσα; ",
        "33":"ἀλλʼ οἴσω σʼ ἐς δῶμα λαβών· ὄφελός τι μοι ἔσσῃ, ",
        "34":"οὐδʼ ἀποτιμήσω· σὺ δέ με πρώτιστον ὀνήσεις ",
        "35":"οἴκοι βέλτερον εἶναι, ἐπεὶ βλαβερὸν τὸ θύρηφιν· ",
        "36":"ἦ γὰρ ἐπηλυσίης πολυπήμονος ἔσσεαι ἔχμα ",
        "37":"ζώουσʼ· ἢν δὲ θάνῃς, τότε κεν μάλα καλὸν ἀείδοις.",
        "38":"ὣς ἂρʼ ἔφη· καὶ χερσὶν ἅμʼ ἀμφοτέρῃσιν ἀείρας ",
        "39":"ἂψ εἴσω κίε δῶμα φέρων ἐρατεινὸν ἄθυρμα. ",
        "40":"ἔνθʼ ἀναπηρώσας γλυφάνῳ πολιοῖο σιδήρου ",
        "41":"αἰῶνʼ ἐξετόρησεν ὀρεσκῴοιο χελώνης. ",
        "42":"ὡς δʼ ὁπότʼ ὠκὺ νόημα διὰ στέρνοιο περήσῃ ",
        "43":"ἀνέρος, ὅν τε θαμειαὶ ἐπιστρωφῶσι μέριμναι, ",
        "44":"ἢ ὅτε δινηθῶσιν ἀπʼ ὀφθαλμῶν ἀμαρυγαί, ",
        "45":"ὣς ἅμʼ ἔπος τε καὶ ἔργον ἐμήδετο κύδιμος Ἑρμῆς. ",
        "46":"πῆξε δʼ ἄρʼ ἐν μέτροισι ταμὼν δόνακας καλάμοιο ",
        "47":"πειρήνας διὰ νῶτα διὰ ῥινοῖο χελώνης. ",
        "48":"ἀμφὶ δὲ δέρμα τάνυσσε βοὸς πραπίδεσσιν ἑῇσι ",
        "49":"καὶ πήχεις ἐνέθηκʼ, ἐπὶ δὲ ζυγὸν ἤραρεν ἀμφοῖν, ",
        "50":"ἑπτὰ δὲ θηλυτέρων ὀίων ἐτανύσσατο χορδάς. ",
        "51":"αὐτὰρ ἐπεὶ δὴ τεῦξε, φέρων, ἐρατεινὸν ἄθυρμα, ",
        "52":"πλήκτρῳ ἐπειρήτιζε κατὰ μέρος· ἣ δʼ ὑπὸ χειρὸς ",
        "53":"σμερδαλέον κονάβησε· θεὸς δʼ ὑπὸ καλὸν ἄειδεν ",
        "54":"ἐξ αὐτοσχεδίης πειρώμενος, ἠύτε κοῦροι ",
        "55":"ἡβηταὶ θαλίῃσι παραιβόλα κερτομέουσιν, ",
        "56":"ἀμφὶ Δία Κρονίδην καὶ Μαιάδα καλλιπέδιλον, ",
        "57":"ὡς πάρος ὠρίζεσκον ἑταιρείῃ φιλότητι, ",
        "58":"ἥν τʼ αὐτοῦ γενεὴν ὀνομακλυτὸν ἐξονομάζων· ",
        "59":"ἀμφιπόλους τε γέραιρε καὶ ἀγλαὰ δώματα νύμφης ",
        "60":"καὶ τρίποδας κατὰ οἶκον ἐπηετανούς τε λέβητας. \n ",
        "61":"καὶ τὰ μὲν οὖν ἤειδε, τὰ δὲ φρεσὶν ἄλλα μενοίνα. ",
        "62":"καὶ τὴν μὲν κατέθηκε φέρων ἱερῷ ἐνὶ λίκνῳ, ",
        "63":"φόρμιγγα γλαφυρήν· ὃ δʼ ἄρα κρειῶν ἐρατίζων ",
        "64":"ἆλτο κατὰ σκοπιὴν εὐώδεος ἐκ μεγάροιο ",
        "65":"ὁρμαίνων δόλον αἰπὺν ἐνὶ φρεσίν, οἶά τε φῶτες ",
        "66":"φηληταὶ διέπουσι μελαίνης νυκτὸς ἐν ὥρῃ. ",
        "67":"ἠέλιος μὲν ἔδυνε κατὰ χθονὸς Ὠκεανόνδε ",
        "68":"αὐτοῖσίν θʼ ἵπποισι καὶ ἅρμασιν· αὐτὰρ ἄρʼ Ἑρμῆς ",
        "69":"Πιερίης ἀφίκανε θέων ὄρεα σκιόεντα, ",
        "70":"ἔνθα θεῶν μακάρων βόες ἄμβροτοι αὖλιν ἔχεσκον ",
        "71":"βοσκόμεναι λειμῶνας ἀκηρασίους, ἐρατεινούς. ",
        "72":"τῶν τότε Μαιάδος υἱός, ἐύσκοπος Ἀργειφόντης, ",
        "73":"πεντήκοντʼ ἀγέλης ἀπετάμνετο βοῦς ἐριμύκους. ",
        "74":"πλανοδίας δʼ ἤλαυνε διὰ ψαμαθώδεα χῶρον ",
        "75":"ἴχνιʼ ἀποστρέψας· δολίης δʼ οὐ λήθετο τέχνης ",
        "76":"ἀντία ποιήσας ὁπλάς, τὰς πρόσθεν ὄπισθεν, ",
        "77":"τὰς δʼ ὄπιθεν πρόσθεν· κατὰ δʼ ἔμπαλιν αὐτὸς ἔβαινε. ",
        "78":"σάνδαλα δʼ αὐτίκα ῥιψὶν ἐπὶ ψαμάθοις ἁλίῃσιν, ",
        "79":"ἄφραστʼ ἠδʼ ἀνόητα διέπλεκε, θαυματὰ ἔργα, ",
        "80":"συμμίσγων μυρίκας καὶ μυρσινοειδέας ὄζους. ",
        "81":"τῶν τότε συνδήσας νεοθηλέος ἄγκαλον ὕλης ",
        "82":"ἀβλαβέως ὑπὸ ποσσὶν ἐδήσατο σάνδαλα κοῦφα ",
        "83":"αὐτοῖσιν πετάλοισι τὰ κύδιμος Ἀργειφόντης ",
        "84":"ἔσπασε Πιερίηθεν ὁδοιπορίην ἀλεγύνων, ",
        "85":"οἷά τʼ ἐπειγόμενος δολιχὴν ὁδόν, αὐτοτροπήσας.† ",
        "86":"τὸν δὲ γέρων ἐνόησε δέμων ἀνθοῦσαν ἀλωὴν ",
        "87":"ἱέμενον πεδίονδε διʼ Ὀγχηστὸν λεχεποίην ",
        "88":"τὸν πρότερος προσέφη Μαίης ἐρικυδέος υἱός· ",
        "89":"ὦ γέρον, ὅστε φυτὰ σκάπτεις ἐπικαμπύλος ὤμους, ",
        "90":"ἦ πολυοινήσεις, εὖτʼ ἂν τάδε πάντα φέρῃσι, ",
        "91":"[ εἴ κε πίθῃ, μάλα περ μεμνημένος ἐν φρεσὶ σῇσι ] ",
        "92":"καί τε ἰδὼν μὴ ἰδὼν εἶναι καὶ κωφὸς ἀκούσας, ",
        "93":"καὶ σιγᾶν ὅτε μή τι καταβλάπτῃ τὸ σὸν αὐτοῦ.",
        "94":"τόσσον φὰς συνέσευε βοῶν ἴφθιμα κάρηνα. ",
        "95":"πολλὰ δʼ ὄρη σκιόεντα καὶ αὐλῶνας κελαδεινοὺς ",
        "96":"καὶ πεδίʼ ἀνθεμόεντα διήλασε κύδιμος Ἑρμῆς. ",
        "97":"ὀρφναίη δʼ ἐπίκουρος ἐπαύετο δαιμονίη νύξ, ",
        "98":"ἡ πλείων, τάχα δʼ ὄρθρος ἐγίγνετο δημιοεργός· ",
        "99":"ἣ δὲ νέον σκοπιὴν προσεβήσατο δῖα Σελήνη, ",
        "100":"Πάλλαντος θυγάτηρ Μεγαμηδείδαο ἄνακτος. ",
        "101":"τῆμος ἐπʼ Ἀλφειὸν ποταμὸν Διὸς ἄλκιμος υἱὸς ",
        "102":"Φοίβου Ἀπόλλωνος βοῦς ἤλασεν εὐρυμετώπους. ",
        "103":"ἀκμῆτες δʼ ἵκανον ἐπʼ αὔλιον ὑψιμέλαθρον ",
        "104":"καὶ ληνοὺς προπάροιθεν ἀριπρεπέος λειμῶνος. ",
        "105":"ἔνθʼ ἐπεὶ εὖ βοτάνης ἐπεφόρβει βοῦς ἐριμύκους ",
        "106":"καὶ τὰς μὲν συνέλασσεν ἐς αὔλιον ἀθρόας οὔσας, ",
        "107":"λωτὸν ἐρεπτομένας ἠδʼ ἑρσήεντα κύπειρον· ",
        "108":"σὺν δʼ ἐφόρει ξύλα πολλά, πυρὸς δʼ ἐπεμαίετο τέχνην. ",
        "109":"δάφνης ἀγλαὸν ὄζον ἑλὼν ἀπέλεψε σιδήρῳ ",
        "110":"ἄρμενον ἐν παλάμῃ· ἄμπνυτο δὲ θερμὸς ἀυτμή· ",
        "111":"Ἑρμῆς τοι πρώτιστα πυρήια πῦρ τʼ ἀνέδωκε. ",
        "112":"πολλὰ δὲ κάγκανα κᾶλα κατουδαίῳ ἐνὶ βόθρῳ ",
        "113":"οὖλα λαβὼν ἐπέθηκεν ἐπηετανά· λάμπετο δὲ φλὸξ ",
        "114":"τηλόσε φῦσαν ἱεῖσα πυρὸς μέγα δαιομένοιο. ",
        "115":"ὄφρα δὲ πῦρ ἀνέκαιε βίη κλυτοῦ Ἡφαίστοιο, ",
        "116":"τόφρα δʼ ὑποβρύχους ἕλικας βοῦς εἷλκε θύραζε ",
        "117":"δοιὰς ἄγχι πυρός· δύναμις δέ οἱ ἕσπετο πολλή. ",
        "118":"ἀμφοτέρας δʼ ἐπὶ νῶτα χαμαὶ βάλε φυσιοώσας· ",
        "119":"ἀγκλίνων δʼ ἐκύλινδε διʼ αἰῶνας τετορήσας. ",
        "120":"ἔργῳ δʼ ἔργον ὄπαζε ταμὼν κρέα πίονα δημῷ· ",
        "121":"ὤπτα δʼ ἀμφʼ ὀβελοῖσι πεπαρμένα δουρατέοισι ",
        "122":"σάρκας ὁμοῦ καὶ νῶτα γεράσμια καὶ μέλαν αἷμα ",
        "123":"ἐργμένον ἐν χολάδεσσι· τὰ δʼ αὐτοῦ κεῖτʼ ἐπὶ χώρης· ",
        "124":"ῥινοὺς δʼ ἐξετάνυσσε καταστυφέλῳ ἐνὶ πέτρῃ, ",
        "125":"ὡς ἔτι νῦν τὰ μέτασσα πολυχρόνιοι πεφύασι, ",
        "126":"δηρὸν δὴ μετὰ ταῦτα καὶ ἄκριτον· αὐτὰρ ἔπειτα ",
        "127":"Ἑρμῆς χαρμόφρων εἰρύσατο πίονα ἔργα ",
        "128":"λείῳ ἐπὶ πλαταμῶνι καὶ ἔσχισε δώδεκα μοίρας ",
        "129":"κληροπαλεῖς· τέλεον δὲ γέρας προσέθηκεν ἑκάστῃ. ",
        "130":"ἔνθʼ ὁσίης κρεάων ἠράσσατο κύδιμος Ἑρμῆς· ",
        "131":"ὀδμὴ γάρ μιν ἔτειρε καὶ ἀθάνατόν περ ἐόντα ",
        "132":"ἡδεῖʼ· ἀλλʼ οὐδʼ ὥς οἱ ἐπείθετο θυμὸς ἀγήνωρ, ",
        "133":"καί τε μάλʼ ἱμείροντι, περῆν† ἱερῆς κατὰ δειρῆς. \n ",
        "134":"ἀλλὰ τὰ μὲν κατέθηκεν ἐς αὔλιον ὑψιμέλαθρον, ",
        "135":"δημὸν καὶ κρέα πολλά, μετήορα δʼ αἶψʼ ἀνάειρε, ",
        "136":"σῆμα νέης φωρῆς· ἐπὶ δὲ ξύλα κάγκανʼ ἀγείρας ",
        "137":"οὐλόποδʼ, οὐλοκάρηνα πυρὸς κατεδάμνατʼ ἀυτμῇ. ",
        "138":"αὐτὰρ ἐπεί τοι πάντα κατὰ χρέος ἤνυσε δαίμων, ",
        "139":"σάνδαλα μὲν προέηκεν ἐς Ἀλφειὸν βαθυδίνην· ",
        "140":"ἀνθρακιὴν δʼ ἐμάρανε, κόνιν δʼ ἀμάθυνε μέλαιναν ",
        "141":"παννύχιος· καλὸν δὲ φόως κατέλαμπε Σελήνης. ",
        "142":"Κυλλήνης δʼ αἶψʼ αὖτις ἀφίκετο δῖα κάρηνα ",
        "143":"ὄρθριος, οὐδέ τί οἱ δολιχῆς ὁδοῦ ἀντεβόλησεν ",
        "144":"οὔτε θεῶν μακάρων οὔτε θνητῶν ἀνθρώπων, ",
        "145":"οὐδὲ κύνες λελάκοντο· Διὸς δʼ ἐριούνιος Ἑρμῆς ",
        "146":"δοχμωθεὶς μεγάροιο διὰ κλήιθρον ἔδυνεν ",
        "147":"αὔρῃ ὀπωρινῇ ἐναλίγκιος, ἠύτʼ ὀμίχλη. ",
        "148":"ἰθύσας δʼ ἄντρου ἐξίκετο πίονα νηὸν ",
        "149":"ἦκα ποσὶ προβιβῶν· οὐ γὰρ κτύπεν, ὥσπερ ἐπʼ οὔδει. ",
        "150":"ἐσσυμένως δʼ ἄρα λίκνον ἐπῴχετο κύδιμος Ἑρμῆς· ",
        "151":"σπάργανον ἀμφʼ ὤμοις εἰλυμένος, ἠύτε τέκνον ",
        "152":"νήπιον, ἐν παλάμῃσι περʼ ἰγνύσι λαῖφος ἀθύρων ",
        "153":"κεῖτο, χέλυν ἐρατὴν ἐπʼ ἀριστερὰ χειρὸς ἐέργων. ",
        "154":"μητέρα δʼ οὐκ ἄρʼ ἔληθε θεὰν θεὸς εἰπέ τε μῦθον· ",
        "155":"τίπτε σύ, ποικιλομῆτα, πόθεν τόδε νυκτὸς ἐν ὥρῃ ",
        "156":"ἔρχῃ, ἀναιδείην ἐπιειμένε; νῦν σε μάλʼ οἴω ",
        "157":"ἢ τάχʼ ἀμήχανα δεσμὰ περὶ πλευρῇσιν ἔχοντα ",
        "158":"Λητοίδου ὑπὸ χερσὶ διὲκ προθύροιο περήσειν ",
        "159":"ἣ σὲ φέροντα μεταξὺ κατʼ ἄγκεα φηλητεύσειν. ",
        "160":"ἔρρε πάλιν· μεγάλην σε πατὴρ ἐφύτευσε μέριμναν ",
        "161":"θνητοῖς ἀνθρώποισι καὶ ἀθανάτοισι θεοῖσι.",
        "162":"τὴν δʼ Ἑρμῆς μύθοισιν ἀμείβετο κερδαλέοισι· ",
        "163":"μῆτερ ἐμή, τί με ταῦτα δεδίσκεαι, ἠύτε τέκνον ",
        "164":"νήπιον, ὃς μάλα παῦρα μετὰ φρεσὶν αἴσυλα οἶδε, ",
        "165":"ταρβαλέον, καὶ μητρὸς ὑπαιδείδοικεν ἐνιπάς; ",
        "166":"αὐτὰρ ἐγὼ τέχνης ἐπιβήσομαι, ἥ τις ἀρίστη, ",
        "167":"βουκολέων ἐμὲ καὶ σὲ διαμπερές· οὐδὲ θεοῖσι ",
        "168":"νῶι μετʼ ἀθανάτοισιν ἀδώρητοι καὶ ἄλιστοι ",
        "169":"αὐτοῦ τῇδε μένοντες ἀνεξόμεθʼ, ὡς σὺ κελεύεις. ",
        "170":"βέλτερον ἤματα πάντα μετʼ ἀθανάτοις ὀαρίζειν, ",
        "171":"πλούσιον, ἀφνειόν, πολυλήιον, ἢ κατὰ δῶμα ",
        "172":"ἄντρῳ ἐν ἠερόεντι θαασσέμεν· ἀμφὶ δὲ τιμῆς, ",
        "173":"κἀγὼ τῆς ὁσίης ἐπιβήσομαι, ἧς περ Ἀπόλλων. \n ",
        "174":"εἰ δέ κε μὴ δώῃσι πατὴρ ἐμός, ἧ τοι ἔγωγε ",
        "175":"πειρήσω, δύναμαι, φηλητέων ὄρχαμος εἶναι. ",
        "176":"εἰ δέ μʼ ἐρευνήσει Λητοῦς ἐρικυδέος υἱός, ",
        "177":"ἄλλο τί οἱ καὶ μεῖζον ὀίομαι ἀντιβολήσειν. ",
        "178":"εἶμι γὰρ ἐς Πυθῶνα μέγαν δόμον ἀντιτορήσων· ",
        "179":"ἔνθεν ἅλις τρίποδας περικαλλέας ἠδὲ λέβητας ",
        "180":"πορθήσω καὶ χρυσόν, ἅλις τʼ αἴθωνα σίδηρον ",
        "181":"καὶ πολλὴν ἐσθῆτα· σὺ δʼ ὄψεαι, αἴ κʼ ἐθέλῃσθα.",
        "182":"ὣς οἳ μέν ῥʼ ἐπέεσσι πρὸς ἀλλήλους ἀγόρευον, ",
        "183":"υἱός τʼ αἰγιόχοιο Διὸς καὶ πότνια Μαῖα. ",
        "184":"Ἠὼς δʼ ἠριγένεια φόως θνητοῖσι φέρουσα ",
        "185":"ὤρνυτʼ ἀπʼ Ὠκεανοῖο βαθυρρόου· αὐτὰρ Ἀπόλλων ",
        "186":"Ὀγχηστόνδʼ ἀφίκανε κιών, πολυήρατον ἄλσος ",
        "187":"ἁγνὸν ἐρισφαράγου Γαιηόχου· ἔνθα γέροντα ",
        "188":"κνώδαλον εὗρε νέμοντα παρʼ ἔξοδον ἕρκεος αὐλῆς. ",
        "189":"τὸν πρότερος προσέφη Λητοῦς ἐρικυδέος υἱός· ",
        "190":"ὦ γέρον, Ὀγχηστοῖο βατοδρόπε ποιήεντος, ",
        "191":"βοῦς ἀπὸ Πιερίης διζήμενος ἐνθάδʼ ἱκάνω, ",
        "192":"πάσας θηλείας, πάσας κεράεσσιν ἑλικτάς, ",
        "193":"ἐξ ἀγέλης· ὁ δὲ ταῦρος ἐβόσκετο μοῦνος ἀπʼ ἄλλων ",
        "194":"κυάνεος· χαροποὶ δὲ κύνες κατόπισθεν ἕποντο ",
        "195":"τέσσαρες, ἠύτε φῶτες, ὁμόφρονες· οἳ μὲν ἔλειφθεν, ",
        "196":"οἵ τε κύνες ὅ τε ταῦρος· ὃ δὴ περὶ θαῦμα τέτυκται· ",
        "197":"ταὶ δʼ ἔβαν ἠελίοιο νέον καταδυομένοιο ",
        "198":"ἐκ μαλακοῦ λειμῶνος ἀπὸ γλυκεροῖο νομοῖο. ",
        "199":"ταῦτά μοι εἰπέ, γεραιὲ παλαιγενές, εἴ που ὄπωπας ",
        "200":"ἀνέρα ταῖσδʼ ἐπὶ βουσὶ διαπρήσσοντα κέλευθον.",
        "201":"τὸν δʼ ὁ γέρων μύθοισιν ἀμειβόμενος προσέειπεν· ",
        "202":"ὦ φίλος, ἀργαλέον μέν, ὅσʼ ὀφθαλμοῖσιν ἴδοιτο, ",
        "203":"πάντα λέγειν· πολλοὶ γὰρ ὁδὸν πρήσσουσιν ὁδῖται, ",
        "204":"τῶν οἳ μὲν κακὰ πολλὰ μεμαότες, οἳ δὲ μάλʼ ἐσθλὰ ",
        "205":"φοιτῶσιν· χαλεπὸν δὲ δαήμεναί ἐστιν ἕκαστον· ",
        "206":"αὐτὰρ ἐγὼ πρόπαν ἦμαρ ἐς ἠέλιον καταδύντα ",
        "207":"ἔσκαπτον περὶ γουνὸν ἀλωῆς οἰνοπέδοιο· ",
        "208":"παῖδα δʼ ἔδοξα, φέριστε, σαφὲς δʼ οὐκ οἶδα, νοῆσαι, ",
        "209":"ὅς τις ὁ παῖς, ἅμα βουσὶν ἐυκραίρῃσιν ὀπήδει ",
        "210":"νήπιος, εἶχε δὲ ῥάβδον· ἐπιστροφάδην δʼ ἐβάδιζεν. ",
        "211":"ἐξοπίσω δʼ ἀνέεργε, κάρη δʼ ἔχεν ἀντίον αὐτῷ. ",
        "212":"φῆ ῥʼ ὁ γέρων· ὃ δὲ θᾶσσον ὁδὸν κίε μῦθον ἀκούσας· ",
        "213":"οἰωνὸν δʼ ἐνόει τανυσίπτερον, αὐτίκα δʼ ἔγνω ",
        "214":"φηλητὴν γεγαῶτα Διὸς παῖδα Κρονίωνος. \n ",
        "215":"ἐσσυμένως δʼ ἤιξεν ἄναξ Διὸς υἱὸς Ἀπόλλων ",
        "216":"ἐς Πύλον ἠγαθέην διζήμενος εἰλίποδας βοῦς, ",
        "217":"πορφυρέῃ νεφέλῃ κεκαλυμμένος εὐρέας ὤμουσʼ ",
        "218":"ἴχνιά τʼ εἰσενόησεν Ἑκηβόλος εἶπέ τε μῦθον· ",
        "219":"ὦ πόποι, ἦ μέγα θαῦμα τόδʼ ὀφθαλμοῖσιν ὁρῶμαι· ",
        "220":"ἴχνια μὲν τάδε γʼ ἐστὶ βοῶν ὀρθοκραιράων, ",
        "221":"ἀλλὰ πάλιν τέτραπται ἐς ἀσφοδελὸν λειμῶνα· ",
        "222":"βήματα δʼ οὔτʼ ἀνδρὸς τάδε γίγνεται οὔτε γυναικὸς ",
        "223":"οὔτε λύκων πολιῶν οὔτʼ ἄρκτων οὔτε λεόντων· ",
        "224":"οὔτε τι Κενταύρου λασιαύχενος ἔλπομαι εἶναι, ",
        "225":"ὅς τις τοῖα πέλωρα βιβᾷ ποσὶ καρπαλίμοισιν· ",
        "226":"αἰνὰ μὲν ἔνθεν ὁδοῖο, τὰ δʼ αἰνότερʼ ἔνθεν ὁδοῖο.",
        "227":"ὣς εἰπὼν ἤιξεν ἄναξ Διὸς υἱὸς Ἀπόλλων· ",
        "228":"Κυλλήνης δʼ ἀφίκανεν ὄρος καταείμενον ὕλῃ, ",
        "229":"πέτρης ἐς κευθμῶνα βαθύσκιον, ἔνθα τε νύμφη ",
        "230":"ἀμβροσίη ἐλόχευσε Διὸς παῖδα Κρονίωνος. ",
        "231":"ὀδμὴ δʼ ἱμερόεσσα διʼ οὔρεος ἠγαθέοιο ",
        "232":"κίδνατο, πολλὰ δὲ μῆλα ταναύποδα βόσκετο ποίην. ",
        "233":"ἔνθα τότε σπεύδων κατεβήσατο λάινον οὐδὸν ",
        "234":"ἄντρον ἐς ἠερόεν ἑκατηβόλος αὐτὸς Ἀπόλλων. ",
        "235":"Τὸν δʼ ὡς οὖν ἐνόησε Διὸς καὶ Μαιάδος υἱὸς ",
        "236":"χωόμενον περὶ βουσὶν ἑκηβόλον Ἀπόλλωνα, ",
        "237":"σπάργανʼ ἔσω κατέδυνε θυήεντʼ· ἠύτε πολλὴν ",
        "238":"πρέμνων ἀνθρακιὴν ὕλης σποδὸς ἀμφικαλύπτει, ",
        "239":"ὣς Ἑρμῆς Ἑκάεργον ἰδὼν ἀνέειλεν ἑαυτόν. ",
        "240":"ἐν δʼ ὀλίγῳ συνέλασσε κάρη χεῖράς τε πόδας τε, ",
        "241":"φή ῥα νεόλλουτος, προκαλεύμενος ἥδυμον ὕπνον, ",
        "242":"ἐγρήσσων ἐτεόν γε· χέλυν δʼ ὑπὸ μασχάλῃ εἶχε. ",
        "243":"γνῶ δʼ οὐδʼ ἠγνοίησε Διὸς καὶ Λητοῦς υἱὸς ",
        "244":"νύμφην τʼ οὐρείην περικαλλέα καὶ φίλον υἱόν, ",
        "245":"παῖδʼ ὀλίγον, δολίῃς εἰλυμένον ἐντροπίῃσι. ",
        "246":"παπτήνας δʼ ἀνὰ πάντα μυχὸν μεγάλοιο δόμοιο ",
        "247":"τρεῖς ἀδύτους ἀνέῳγε λαβὼν κληῖδα φαεινὴν ",
        "248":"νέκταρος ἐμπλείους ἠδʼ ἀμβροσίης ἐρατεινῆς· ",
        "249":"πολλὸς δὲ χρυσός τε καὶ ἄργυρος ἔνδον ἔκειτο, ",
        "250":"πολλὰ δὲ φοινικόεντα καὶ ἄργυφα εἵματα νύμφης, ",
        "251":"οἷα θεῶν μακάρων ἱεροὶ δόμοι ἐντὸς ἔχουσιν· ",
        "252":"ἔνθʼ ἐπεὶ ἐξερέεινε μυχοὺς μεγάλοιο δόμοιο ",
        "253":"Λητοΐδης, μύθοισι προσηύδα κύδιμον Ἑρμῆν· ",
        "254":"ὦ παῖ, ὃς ἐν λίκνῳ κατάκειαι, μήνυέ μοι βοῦς ",
        "255":"θᾶσσον· ἐπεὶ τάχα νῶι διοισόμεθʼ οὐ κατὰ κόσμον. \n ",
        "256":"ῥίψω γάρ σε λαβὼν ἐς Τάρταρον ἠερόεντα, ",
        "257":"ἐς ζόφον αἰνόμορον καὶ ἀμήχανον· οὐδέ σε μήτηρ ",
        "258":"ἐς φάος οὐδὲ πατὴρ ἀναλύσεται, ἀλλʼ ὑπὸ γαίῃ ",
        "259":"ἐρρήσεις ὀλίγοισι μετʼ ἀνδράσιν ἡγεμονεύων.",
        "260":"Τὸν δʼ Ἑρμῆς μύθοισιν ἀμείβετο κερδαλέοισι· ",
        "261":"Λητοΐδη, τίνα τοῦτον ἀπηνέα μῦθον ἔειπας; ",
        "262":"καὶ βοῦς ἀγραύλους διζήμενος ἐνθάδʼ ἱκάνεις; ",
        "263":"οὐκ ἴδον, οὐ πυθόμην, οὐκ ἄλλου μῦθον ἄκουσα· ",
        "264":"οὐκ ἂν μηνύσαιμʼ, οὐκ ἂν μήνυτρον ἀροίμην· ",
        "265":"οὐδὲ βοῶν ἐλατῆρι, κραταιῷ φωτί, ἔοικα. ",
        "266":"οὐκ ἐμὸν ἔργον τοῦτο, πάρος δέ μοι ἄλλα μέμηλεν· ",
        "267":"ὕπνος ἐμοί γε μέμηλε καὶ ἡμετέρης γάλα μητρὸς ",
        "268":"σπάργανά τʼ ἀμφʼ ὤμοισιν ἔχειν καὶ θερμὰ λοετρά. ",
        "269":"μή τις τοῦτο πύθοιτο, πόθεν τόδε νεῖκος ἐτύχθη· ",
        "270":"καί κεν δὴ μέγα θαῦμα μετʼ ἀθανάτοισι γένοιτο, ",
        "271":"παῖδα νέον γεγαῶτα διὲκ προθύροιο περῆσαι ",
        "272":"βουσὶν ἐπʼ ἀγραύλοισι· τὸ δʼ ἀπρεπέως ἀγορεύεις. ",
        "273":"χθὲς γενόμην, ἁπαλοὶ δὲ πόδες, τρηχεῖα δʼ ὕπο χθών. ",
        "274":"εἰ δʼ ἐθέλεις, πατρὸς κεφαλὴν μέγαν ὅρκον ὀμοῦμαι· ",
        "275":"μὴ μὲν ἐγὼ μήτʼ αὐτὸς ὑπίσχομαι αἴτιος εἶναι, ",
        "276":"μήτε τινʼ ἄλλον ὄπωπα βοῶν κλοπὸν ὑμετεράων, ",
        "277":"αἵ τινες αἱ βόες εἰσί· τὸ δὲ κλέος οἶον ἀκούω.",
        "278":"ὣς ἄρʼ ἔφη καὶ πυκνὸν ἀπὸ βλεφάρων ἀμαρύσσων ",
        "279":"ὀφρῦς ῥιπτάζεσκεν ὁρώμενος ἔνθα καὶ ἔνθα, ",
        "280":"μάκρʼ ἀποσυρίζων, ἅλιον τὸν μῦθον ἀκούων. ",
        "281":"τὸν δʼ ἁπαλὸν γελάσας προσέφη ἑκάεργος Ἀπόλλων· ",
        "282":"ὦ πέπον, ἠπεροπευτά, δολοφραδές, ἦ σε μάλʼ οἴω ",
        "283":"πολλάκις ἀντιτοροῦντα δόμους εὖ ναιετάοντας ",
        "284":"ἔννυχον οὐχ ἕνα μοῦνον ἐπʼ οὔδεϊ φῶτα καθίσσαι, ",
        "285":"σκευάζοντα κατʼ οἶκον ἄτερ ψόφου, οἷʼ ἀγορεύεις· ",
        "286":"πολλοὺς δʼ ἀγραύλους ἀκαχήσεις μηλοβοτῆρας ",
        "287":"οὔρεος ἐν βήσσῃς, ὁπότʼ ἄν κρειῶν ἐρατίζων ",
        "288":"ἀντᾷς βουκολίοισι καὶ εἰροπόκοις ὀίεσσιν. ",
        "289":"ἀλλʼ ἄγε, μὴ πύματόν τε καὶ ὕστατον ὕπνον ἰαύσῃς, ",
        "290":"ἐκ λίκνου κατάβαινε, μελαίνης νυκτὸς ἑταῖρε. ",
        "291":"τοῦτο γὰρ οὖν καὶ ἔπειτα μετʼ ἀθανάτοις γέρας ἕξεις. ",
        "292":"ἀρχὸς φηλητέων κεκλήσεαι ἤματα πάντα.",
        "293":"ὣς ἄρʼ ἔφη καὶ παῖδα λαβὼν φέρε Φοῖβος Ἀπόλλων. ",
        "294":"σὺν δʼ ἄρα φρασσάμενος τότε δὴ κρατὺς Ἀργειφόντης ",
        "295":"οἰωνὸν προέηκεν ἀειρόμενος μετὰ χερσί, ",
        "296":"τλήμονα γαστρὸς ἔριθον, ἀτάσθαλον ἀγγελιώτην. \n ",
        "297":"ἐσσυμένως δὲ μετʼ αὐτὸν ἐπέπταρε· τοῖο δʼ Ἀπόλλων ",
        "298":"ἔκλυεν, ἐκ χειρῶν δὲ χαμαὶ βάλε κύδιμον Ἑρμῆν. ",
        "299":"ἕζετο δὲ προπάροιθε καὶ ἐσσύμενός περ ὁδοῖο ",
        "300":"Ἑρμῆν κερτομέων καί μιν πρὸς μῦθον ἔειπε· ",
        "301":"θάρσει, σπαργανιῶτα, Διὸς καὶ Μαιάδος υἱέ· ",
        "302":"εὑρήσω καὶ ἔπειτα βοῶν ἴφθιμα κάρηνα ",
        "303":"τούτοις οἰωνοῖσι· σὺ δʼ αὖθʼ ὁδὸν ἡγεμονεύσεις.",
        "304":"ὣς φάθʼ· ὃ δʼ αὖτʼ ἀνόρουσε θοῶς Κυλλήνιος Ἑομῆς, ",
        "305":"σπουδῇ ἰών· ἄμφω δὲ παρʼ οὔατα χερσὶν ἐώθει ",
        "306":"σπάργανον ἀμφʼ ὤμοισιν ἐελμένος, εἶπε δὲ μῦθον· ",
        "307":"πῆ με φέρεις, Ἑκάεργε, θεῶν ζαμενέστατε πάντων; ",
        "308":"ἦ με βοῶν ἕνεχʼ ὧδε χολούμενος ὀρσολοπεύεις; ",
        "309":"ὦ πόποι, εἴθʼ ἀπόλοιτο βοῶν γένος· οὐ γὰρ ἐγώ γε ",
        "310":"ὑμετέρας ἔκλεψα βόας οὐδʼ ἄλλον ὄπωπα, ",
        "311":"αἵτινες αἱ βόες εἰσί· τὸ δὲ κλέος οἶον ἀκούω. ",
        "312":"δὸς δὲ δίκην καὶ δέξο παρὰ Ζηνὶ Κρονίωνι.",
        "313":"αὐτὰρ ἐπεὶ τὰ ἕκαστα διαρρήδην ἐρίδαινον ",
        "314":"Ἑρμῆς τʼ οἰοπόλος καὶ Λητοῦς ἀγλαὸς υἱός, ",
        "315":"ἀμφὶς θυμὸν ἔχοντες. ὃ μὲν νημερτέα φωνὴν ",
        "316":"οὐκ ἀδίκως ἐπὶ βουσὶν ἐλάζυτο κύδιμον Ἑρμῆν, ",
        "317":"αὐτὰρ ὃ τέχνῃσίν τε καὶ αἱμυλίοισι λόγοισιν ",
        "318":"ἤθελεν ἐξαπατᾶν Κυλλήνιος Ἀργυρότοξον. ",
        "319":"αὐτὰρ ἐπεὶ πολύμητις ἐὼν πολυμήχανον εὗρεν, ",
        "320":"ἐσσυμένως δὴ ἔπειτα διὰ ψαμάθοιο βάδιζε ",
        "321":"πρόσθεν, ἀτὰρ κατόπισθε Διὸς καὶ Λητοῦς υἱός. ",
        "322":"αἶψα δὲ τέρθρον ἵκοντο θυώδεος Οὐλύμποιο ",
        "323":"ἐς πατέρα Κρονίωνα Διὸς περικαλλέα τέκνα· ",
        "324":"κεῖθι γὰρ ἀμφοτέροισι δίκης κατέκειτο τάλαντα. ",
        "325":"οὐμιλίη δʼ ἔχʼ Ὄλυμπον ἀγάννιφον, ἀθάνατοι δὲ ",
        "326":"ἄφθιτοι ἠγερέθοντο μετὰ χρυσόθρονον Ἠῶ. ",
        "327":"ἔστησαν δʼ Ἑρμῆς τε καὶ ἀργυρότοξος Ἀπόλλων ",
        "328":"πρόσθε Διὸς γούνων· ὃ δʼ ἀνείρετο φαίδιμον υἱὸν ",
        "329":"Ζεὺς ὑψιβρεμέτης καί μιν πρὸς μῦθον ἔειπε· ",
        "330":"φοῖβε, πόθεν ταύτην μενοεικέα ληίδʼ ἐλαύνεις, ",
        "331":"παῖδα νέον γεγαῶτα, φυὴν κήρυκος ἔχοντα; ",
        "332":"σπουδαῖον τόδε χρῆμα θεῶν μεθʼ ὁμήγυριν ἦλθε. ",
        "333":"τὸν δʼ αὖτε προσέειπεν ἄναξ ἑκάεργος Ἀπόλλων· ",
        "334":"ὦ πάτερ, ἦ τάχα μῦθον ἀκούσεαι οὐκ ἀλαπαδνόν, ",
        "335":"κερτομέων ὡς οἶος ἐγὼ φιλολήιός εἰμι. ",
        "336":"παῖδά τινʼ εὗρον τόνδε διαπρύσιον κεραϊστὴν ",
        "337":"Κυλλήνης ἐν ὄρεσσι, πολὺν διὰ χῶρον ἀνύσσας, ",
        "338":"κέρτομον, οἷον ἐγώ γε θεῶν οὐκ ἄλλον ὄπωπα ",
        "339":"οὐδʼ ἀνδρῶν, ὁπόσοι λησίμβροτοί εἰσʼ ἐπὶ γαίῃ. ",
        "340":"κλέψας δʼ ἐκ λειμῶνος ἐμὰς βοῦς ὤχετʼ ἐλαύνων ",
        "341":"ἑσπέριος παρὰ θῖνα πολυφλοίσβοιο θαλάσσης, ",
        "342":"εὐθὺ Πύλονδʼ ἐλάων· τὰ δʼ ἄρʼ ἴχνια δοιὰ πέλωρα, ",
        "343":"οἷά τʼ ἀγάσσασθαι, καὶ ἀγαυοῦ δαίμονος ἔργα. \n ",
        "344":"τῇσιν μὲν γὰρ βουσὶν ἐς ἀσφοδελὸν λειμῶνα ",
        "345":"ἀντία βήματʼ ἔχουσα κόνις ἀνέφαινε μέλαινα· ",
        "346":"αὐτὸς δʼ ἐκτὸς ὁδοῦ, τις ἀμήχανος, οὔτʼ ἄρα ποσσὶν ",
        "347":"οὔτʼ ἄρα χερσὶν ἔβαινε διὰ ψαμαθώδεα χῶρον· ",
        "348":"ἀλλʼ ἄλλην τινὰ μῆτιν ἔχων διέτριβε κέλευθα ",
        "349":"τοῖα πέλωρʼ ὡς εἴ τις ἀραιῇσι δρυσὶ βαίνοι. ",
        "350":"ὄφρα μὲν οὖν ἐδίωκε διὰ ψαμαθώδεα χῶρον, ",
        "351":"ῥεῖα μάλʼ ἴχνια πάντα διέπρεπεν ἐν κονίῃσιν· ",
        "352":"αὐτὰρ ἐπεὶ ψαμάθοιο μέγαν στίβον ἐξεπέρησεν, ",
        "353":"ἄφραστος γένετʼ ὦκα βοῶν στίβος ἠδὲ καὶ αὐτοῦ ",
        "354":"χῶρον ἀνὰ κρατερόν· τὸν δʼ ἐφράσατο βροτὸς ἀνὴρ ",
        "355":"ἐς Πύλον εὐθὺς ἐλῶντα βοῶν γένος εὐρυμετώπων. ",
        "356":"αὐτὰρ ἐπεὶ δὴ τὰς μὲν ἐν ἡσυχίῃ κατέερξε ",
        "357":"καὶ διαπυρπαλάμησεν ὁδοῦ τὸ μὲν ἔνθα, τὸ δʼ ἔνθα, ",
        "358":"ἐν λίκνῳ κατέκειτο μελαίνῃ νυκτὶ ἐοικώς, ",
        "359":"ἄντρῳ ἐν ἠερόεντι κατὰ ζόφον· οὐδέ κεν αὐτὸν ",
        "360":"αἰετὸς ὀξὺ λάων ἐσκέψατο· πολλὰ δὲ χερσὶν ",
        "361":"αὐγὰς ὠμόργαζε δολοφροσύνην ἀλεγύνων. ",
        "362":"αὐτὸς δʼ αὐτίκα μῦθον ἀπηλεγέως ἀγόρευεν· ",
        "363":"οὐκ ἴδον, οὐ πυθόμην, οὐκ ἄλλου μῦθον ἄκουσα ",
        "364":"οὐδέ κε μηνύσαιμʼ, οὐδʼ ἄν μήνυτρον ἀροίμην. ",
        "365":" Ἠ τοι ἄρʼ ὣς εἰπὼν κατʼ ἄρʼ ἕζετο Φοῖβος Ἀπόλλων· ",
        "366":"Ερμῆς δʼ αὖθʼ ἑτέρωθεν ἀμειβόμενος ἔπος ηὔδα, ",
        "367":"δείξατο δʼ ἐς Κρονίωνα, θεῶν σημάντορα πάντων· ",
        "368":"ζεῦ πάτερ, ἦ τοι ἐγώ σοι ἀληθείην καταλέξω· ",
        "369":"νημερτής τε γάρ εἰμι καὶ οὐκ οἶδα ψεύδεσθαι. ",
        "370":"ἦλθεν ἐς ἡμετέρου διζήμενος εἰλίποδας βοῦς ",
        "371":"σήμερον ἠελίοιο νέον ἐπιτελλομένοιο· ",
        "372":"οὐδὲ θεῶν μακάρων ἄγε μάρτυρας οὐδὲ κατόπτας, ",
        "373":"μηνύειν δʼ ἐκέλευεν ἀναγκαίης ὑπὸ πολλῆς, ",
        "374":"πολλὰ δέ μʼ ἠπείλησε βαλεῖν ἐς Τάρταρον εὐρύν, ",
        "375":"οὕνεχʼ ὃ μὲν τέρεν ἄνθος ἔχει φιλοκυδέος ἥβης, ",
        "376":"αὐτὰρ ἐγὼ χθιζὸς γενόμην, τὰ δέ τʼ οἶδε καὶ αὐτός, ",
        "377":"οὔτι βοῶν ἐλατῆρι, κραταιῷ φωτί, ἐοικώς. ",
        "378":"πείθεο· καὶ γὰρ ἐμεῖο πατὴρ φίλος εὔχεαι εἶναι, ",
        "379":"ὡς οὐκ οἴκαδʼ ἔλασσα βόας, ὣς ὄλβιος εἴην, ",
        "380":"οὐδʼ ὑπὲρ οὐδὸν ἔβην· τὸ δέ τʼ ἀτρεκέως ἀγορεύω. ",
        "381":"Ἠέλιον δὲ μάλʼ αἰδέομαι καὶ δαίμονας ἄλλους, ",
        "382":"καὶ σε φιλῶ καὶ τοῦτον ὀπίζομαι· οἶσθα καὶ αὐτός, ",
        "383":"ὡς οὐκ αἴτιός εἰμι· μέγαν δʼ ἐπιδώσομαι ὅρκον· ",
        "384":"οὐ μὰ τάδʼ ἀθανάτων εὐκόσμητα προθύραια. ",
        "385":"καί που ἐγὼ τούτῳ τίσω ποτὲ νηλέα φώρην, ",
        "386":"καὶ κρατερῷ περ ἐόντι· σὺ δʼ ὁπλοτέροισιν ἄρηγε.",
        "387":"ὣς φάτʼ ἐπιλλίζων Κυλλήνιος Ἀργειφόντης· ",
        "388":"καὶ τὸ σπάργανον εἶχεν ἐπʼ ὠλένῃ οὐδʼ ἀπέβαλλε. ",
        "389":"Ζεὺς δὲ μέγʼ ἐξεγέλασσεν ἰδὼν κακομηδέα παῖδα ",
        "390":"εὖ καὶ ἐπισταμένως ἀρνεύμενον ἀμφὶ βόεσσιν. ",
        "391":"ἀμφοτέρους δʼ ἐκέλευσεν ὁμόφρονα θυμὸν ἔχοντας ",
        "392":"ζητεύειν, Ἑρμῆν δὲ διάκτορον ἡγεμονεύειν ",
        "393":"καὶ δεῖξαι τὸν χῶρον ἐπʼ ἀβλαβίῃσι νόοιο, ",
        "394":"ὅππη δὴ αὖτʼ ἀπέκρυψε βοῶν ἴφθιμα κάρηνα. ",
        "395":"νεῦσεν δὲ Κρονίδης, ἐπεπείθετο δʼ ἀγλαὸς Ἑρμῆς· ",
        "396":"ῥηιδίως γὰρ ἔπειθε Διὸς νόος αἰγιόχοιο. ",
        "397":"τὼ δʼ ἄμφω σπεύδοντε Διὸς περικαλλέα τέκνα ",
        "398":"ἐς Πύλον ἠμαθόεντα ἐπʼ Ἀλφειοῦ πόρον ἷξον· ",
        "399":"ἀγροὺς δʼ ἐξίκοντο καὶ αὔλιον ὑψιμέλαθρον, ",
        "400":"ἡχοῦ δὴ τὰ χρήματʼ ἀτάλλετο νυκτὸς ἐν ὥρῃ. ",
        "401":"ἔνθʼ Ἑρμῆς μὲν ἔπειτα κιὼν παρὰ λάινον ἄντρον ",
        "402":"ἐς φῶς ἐξήλαυνε βοῶν ἴφθιμα κάρηνα· ",
        "403":"Λητοΐδης δʼ ἀπάτερθεν ἰδὼν ἐνόησε βοείας ",
        "404":"πέτρῃ ἐπʼ ἠλιβάτῳ, τάχα δʼ εἴρετο κύδιμον Ἑρμῆν· ",
        "405":"πῶς ἐδύνω, δολομῆτα, δύω βόε δειροτομῆσαι, ",
        "406":"ὧδε νεογνὸς ἐὼν καὶ νήπιος; αὐτὸς ἐγώ γε ",
        "407":"θαυμαίνω κατόπισθε τὸ σὸν κράτος· οὐδέ τί σε χρὴ ",
        "408":"μακρὸν ἀέξεσθαι, Κυλλήνιε, Μαιάδος υἱέ.",
        "409":"ὣς ἄρ ἔφη καὶ χερσὶ περίστρεφε καρτερὰ δεσμὰ ",
        "410":"[ ἐνδῆσαι μεμαὼς Ἑρμῆν κρατεραῖσι λύγοισι. ",
        "411":"τὸν δʼ οὐκ ἴσχανε δεσμά, λύγοι δʼ ἀπὸ τηλόσε πῖπτον ] ",
        "412":"ἄγνου· ταὶ δʼ ὑπὸ ποσσὶ κατὰ χθονὸς αἶψα φύοντο ",
        "413":"αὐτόθεν, ἐμβολάδην ἐστραμμέναι ἀλλήλῃσι, ",
        "414":"ῥεῖά τε καὶ πάσῃσιν ἐπʼ ἀγραύλοισι βόεσσιν, ",
        "415":"Ἑρμέω βουλῇσι κλεψίφρονος· αὐτὰρ Ἀπόλλων ",
        "416":"θαύμασεν ἀθρήσας. τότε δὴ κρατὺς Ἀργειφόντης ",
        "417":"χῶρον ὑποβλήδην ἐσκέψατο, πῦρ ἀμαρύσσων, ",
        "418":"ἐγκρύψαι μεμαώς· Λητοῦς δʼ ἐρικυδέος υἱὸν ",
        "419":"ῥεῖα μάλʼ ἐπρήυνεν ἑκηβόλον, ὡς ἔθελʼ αὐτός, ",
        "420":"καὶ κρατερόν περ ἐόντα· λαβὼν δʼ ἐπʼ ἀριστερὰ χειρὸς ",
        "422":"σμερδαλέον κονάβησε· γέλασσε δὲ Φοῖβος Ἀπόλλων ",
        "423":"γηθήσας, ἐρατὴ δὲ διὰ φρένας ἤλυθʼ ἰωὴ ",
        "424":"θεσπεσίης ἐνοπῆς καὶ μιν γλυκὺς ἵμερος ᾕρει ",
        "425":"θυμῷ ἀκουάζοντα· λύρῃ δʼ ἐρατὸν κιθαρίζων ",
        "426":"στῆ ῥʼ ὅ γε θαρσήσας ἐπʼ ἀριστερὰ Μαιάδος υἱὸς ",
        "427":"Φοίβου Ἀπόλλωνος· τάχα δὲ λιγέως κιθαρίζων ",
        "428":"γηρύετʼ ἀμβολάδην — ἐρατὴ δέ οἱ ἕσπετο φωνή — κραίνων ",
        "429":"ἀθανάτους τε θεοὺς καὶ γαῖαν ἐρεμνήν, ",
        "430":"ὡς τὰ πρῶτα γένοντο καὶ ὡς λάχε μοῖραν ἕκαστος. ",
        "431":"Μνημοσύνην μὲν πρῶτα θεῶν ἐγέραιρεν ἀοιδῇ, ",
        "432":"μητέρα Μουσάων· ἣ γὰρ λάχε Μαιάδος υἱόν· ",
        "433":"τοὺς δὲ κατὰ πρέσβιν τε καὶ ὡς γεγάασιν ἕκαστος ",
        "434":"ἀθανάτους ἐγέραιρε θεοὺς Διὸς ἀγλαὸς υἱός, ",
        "435":"πάντʼ ἐνέπων κατὰ κόσμον, ἐπωλένιον κιθαρίζων. ",
        "436":"τὸν δʼ ἔρος ἐν στήθεσσιν ἀμήχανος αἴνυτο θυμόν, ",
        "437":"καὶ μιν φωνήσας ἔπεα πτερόεντα προσηύδα· ",
        "438":"βουφόνε, μηχανιῶτα, πονεύμενε, δαιτὸς ἑταῖρε, ",
        "439":"πεντήκοντα βοῶν ἀντάξια ταῦτα μέμηλας. ",
        "440":"ἡσυχίως καὶ ἔπειτα διακρινέεσθαι ὀίω· ",
        "441":"νῦν δʼ ἄγε μοι τόδε εἰπέ, πολύτροπε Μαιάδος υἱέ, ",
        "442":"ἦ σοί γʼ ἐκ γενετῆς τάδʼ ἅμʼ ἕσπετο θαυματὰ ἔργα ",
        "443":"ἠέ τις ἀθανάτων ἠὲ θνητῶν ἀνθρώπων ",
        "444":"δῶρον ἀγαυὸν ἔδωκε καὶ ἔφρασε θέσπιν ἀοιδήν; ",
        "445":"θαυμασίην γὰρ τήνδε νεήφατον ὄσσαν ἀκούω, ",
        "446":"ἣν οὐ πώ ποτέ φημι δαήμεναι οὔτε τινʼ ἀνδρῶν ",
        "447":"οὔτε τινʼ ἀθανάτων, οἳ Ὀλύμπια δώματʼ ἔχουσι, ",
        "448":"νόσφι σέθεν, φηλῆτα, Διὸς καὶ Μαιάδος υἱέ. \n ",
        "449":"τίς τέχνη, τίς μοῦσα ἀμηχανέων μελεδώνων, ",
        "450":"τίς τρίβος; ἀτρεκέως γὰρ ἅμα τρία πάντα πάρεστιν, ",
        "451":"εὐφροσύνην καὶ ἔρωτα καὶ ἥδυμον ὕπνον ἑλέσθαι. ",
        "452":"καὶ γὰρ ἐγὼ Μούσῃσιν Ὀλυμπιάδεσσιν ὀπηδός, ",
        "453":"τῇσι χοροί τε μέλουσι καὶ ἀγλαὸς οἶμος ἀοιδῆς ",
        "454":"καὶ μολπὴ τεθαλυῖα καὶ ἱμερόεις βρόμος αὐλῶν· ",
        "455":"ἀλλʼ οὔ πω τί μοι ὧδε μετὰ φρεσὶν ἄλλο μέλησεν, ",
        "456":"οἷα νέων θαλίῃς ἐνδέξια ἔργα πέλονται. ",
        "457":"θαυμάζω, Διὸς υἱέ, τάδʼ, ὡς ἐρατὸν κιθαρίζεις. ",
        "458":"νῦν δʼ ἐπεὶ οὖν ὀλίγος περ ἐὼν κλυτὰ μήδεα οἶδας, ",
        "459":"ἷζε, πέπον, καὶ μῦθον ἐπαίνει πρεσβυτέροισι· ",
        "460":"νῦν γάρ τοι κλέος ἔσται ἐν ἀθανάτοισι θεοῖσι ",
        "461":"σοί τʼ αὐτῷ καὶ μητρί· τὸ δʼ ἀτρεκέως ἀγορεύσω· ",
        "462":"ναὶ μὰ τόδε κρανέινον ἀκόντιον, ἦ μὲν ἐγώ σε ",
        "463":"κυδρὸν ἐν ἀθανάτοισι καὶ ὄλβιον ἡγεμόνʼ εἵσω ",
        "464":"δώσω τʼ ἀγλαὰ δῶρα καὶ ἐς τέλος οὐκ ἀπατήσω.",
        "465":"τὸν δʼ Ἑρμῆς μύθοισιν ἀμείβετο κερδαλέοισιν· ",
        "466":"εἰρωτᾷς μʼ, Ἐκάεργε, περιφραδές· αὐτὰρ ἐγώ σοι ",
        "467":"τέχνης ἡμετέρης ἐπιβήμεναι οὔ τι μεγαίρω. ",
        "468":"σήμερον εἰδήσεις· ἐθέλω δέ τοι ἤπιος εἶναι ",
        "469":"βουλῇ καὶ μύθοισι. σὺ δὲ φρεσὶ πάντʼ εὖ οἶδας· ",
        "470":"πρῶτος γάρ, Διὸς υἱέ, μετʼ ἀθανάτοισι θαάσσεις, ",
        "471":"ἠύς τε κρατερός τε· φιλεῖ δέ σε μητίετα Ζεὺς ",
        "472":"ἐκ πάσης ὁσίης, ἔπορεν δέ τοι ἀγλαὰ δῶρα. ",
        "473":"καὶ τιμάς σέ γέ φασι δαήμεναι ἐκ Διὸς ὀμφῆς ",
        "474":"μαντείας θʼ Ἐκάεργε, Διὸς παρά, θέσφατα πάντα ",
        "475":"τῶν νῦν αὐτὸς ἐγώ σε μαλʼ ἀφνειὸν δεδάηκα· ",
        "476":"σοὶ δʼ αὐτάγρετόν ἐστι δαήμεναι, ὅττι μενοινᾷς. ",
        "477":"ἀλλʼ ἐπεὶ οὖν τοι θυμὸς ἐπιθύει κιθαρίζειν, ",
        "478":"μέλπεο καὶ κιθάριζε καὶ ἀγλαίας ἀλέγυνε ",
        "479":"δέγμενος ἐξ ἐμέθεν· σὺ δέ μοι, φίλε, κῦδος ὄπαζε. ",
        "480":"εὐμόλπει μετὰ χερσὶν ἔχων λιγύφωνον ἑταίρην, ",
        "481":"καλὰ καὶ εὖ κατὰ κόσμον ἐπιστάμενος ἀγορεύειν. ",
        "482":"εὔκηλος μὲν ἔπειτα φέρειν ἐς δαῖτα θάλειαν ",
        "483":"καὶ χορὸν ἱμερόεντα καὶ ἐς φιλοκυδέα κῶμον ",
        "484":"εὐφροσύνην νυκτός τε καὶ ἤματος. ὅς τις ἂν αὐτὴν ",
        "485":"τέχνῃ καὶ σοφίῃ δεδαημένος ἐξερεείνῃ, ",
        "486":"φθεγγομένη παντοῖα νόῳ χαρίεντα διδάσκει ",
        "487":"ῥεῖα συνηθείῃσιν ἀθυρομένη μαλακῇσιν, ",
        "488":"ἐργασίην φεύγουσα δυήπαθον· ὃς δέ κεν αὐτὴν ",
        "489":"νῆις ἐὼν τὸ πρῶτον ἐπιζαφελῶς ἐρεείνῃ, ",
        "490":"μὰψ αὔτως κεν ἔπειτα μετήορά τε θρυλλίζοι. \n ",
        "492":"καὶ τοι ἐγὼ δώσω ταύτην, Διὸς ἀγλαὲ κοῦρε· ",
        "493":"ἡμεῖς δʼ αὖτʼ ὄρεός τε καὶ ἱπποβότου πεδίοιο ",
        "494":"βουσὶ νομούς, Ἐκάεργε, νομεύσομεν ἀγραύλοισιν. ",
        "495":"ἔνθεν ἅλις τέξουσι βόες ταύροις·, μιγεῖσαι ",
        "496":"μίγδην θηλείας τε καὶ ἄρσενας· οὐδέ τί σε χρὴ ",
        "497":"κερδαλέον περ ἐόντα περιζαμενῶς κεχολῶσθαι.",
        "498":"ὣς εἰπὼν ὤρεξʼ· ὃ δʼ ἐδέξατο Φοῖβος Ἀπόλλων, ",
        "499":"Ἐρμῇ δʼ ἐγγυάλιξεν ἑκὼν μάστιγα φαεινήν, ",
        "500":"βουκολίας τʼ ἐπέτελλεν· ἔδεκτο δὲ Μαιάδος υἱὸς ",
        "501":"γηθήσας· κίθαριν δὲ λαβὼν ἐπʼ ἀριστερὰ χειρὸς ",
        "502":"Λητοῦς ἀγλαὸς υἱός, ἄναξ ἑκάεργος Ἀπόλλων, ",
        "503":"πλήκτρῳ ἐπειρήτιζε κατὰ μένος· ἣ δʼ ὑπένερθε ",
        "504":"σμερδαλέον κονάβησε· θεὸς δʼ ὑπὸ καλὸν ἄεισεν. ",
        "505":"ἔνθα βόας μὲν ἔπειτα ποτὶ ζάθεον λειμῶνα ",
        "506":"ἐτραπέτην· αὐτοὶ δέ, Διὸς περικαλλέα τέκνα, ",
        "507":"ἄψορροι πρὸς Ὄλυμπον ἀγάννιφον ἐρρώσαντο ",
        "508":"τερπόμενοι φόρμιγγι· χάρη δʼ ἄρα μητιέτα Ζεύς, ",
        "509":"ἄμφω δʼ ἐς φιλότητα συνήγαγε· καὶ τὰ μὲν Ἑρμῆς ",
        "510":"Λητοΐδην ἐφίλησε διαμπερὲς ὡς ἔτι καὶ νῦν, ",
        "511":"σήματʼ ἐπεὶ κίθαριν μὲν Ἑκηβόλῳ ἐγγυάλιξεν ",
        "512":"ἱμερτήν, δεδαώς, ὃ δʼ ἐπωλένιον κιθάριζεν· ",
        "513":"αὐτὸς δʼ αὖθʼ ἑτέρης σοφίης ἐκμάσσατο τέχνην· ",
        "514":"συρίγγων ἐνοπὴν ποιήσατο τηλόθʼ ἀκουστήν. \n ",
        "515":"καὶ τότε Λητοΐδης Ἑρμῆν πρὸς μῦθον ἔειπε· ",
        "516":"δείδια, Μαιάδος υἱέ, διάκτορε, ποικιλομῆτα, ",
        "517":"μή μοι ἅμα κλέψῃς κίθαριν καὶ καμπύλα τόξα· ",
        "518":"τιμὴν γὰρ πὰρ Ζηνὸς ἔχεις ἐπαμοίβια ἔργα ",
        "519":"θήσειν ἀνθρώποισι κατὰ χθόνα πουλυβότειραν. ",
        "520":"ἀλλʼ εἴ μοι τλαίης γε θεῶν μέγαν ὅρκον ὀμόσσαι, ",
        "521":"ἢ κεφαλῇ νεύσας ἢ ἐπὶ Στυγὸς ὄβριμον ὕδωρ, ",
        "522":"πάντʼ ἂν ἐμῷ θυμῷ κεχαρισμένα καὶ φίλα ἔρδοις. ",
        "523":"καὶ τότε Μαιάδος υἱὸς ὑποσχόμενος κατένευσε, ",
        "524":"μή ποτʼ ἀποκλέψειν, ὅσʼ Ἑκηβόλος ἐκτεάτισται, ",
        "525":"μηδέ ποτʼ ἐμπελάσειν πυκινῷ δόμῳ· αὐτὰρ Ἀπόλλων ",
        "526":"Λητοΐδης κατένευσεν ἐπʼ ἀρθμῷ καὶ φιλότητι, ",
        "527":"μή τινα φίλτερον ἄλλον ἐν ἀθανάτοισιν ἔσεσθαι, ",
        "528":"μήτε θεὸν μήτʼ ἄνδρα Διὸς γόνον· ἐκ δὲ τέλειον ",
        "529":" [ αἰετὸν ἧκε πατήρ· ὁ δʼ ἐπώμοσεν· ἦ σε μάλʼ οἶον ] ",
        "530":"σύμβολον ἀθανάτων ποιήσομαι ἠδʼ ἅμα πάντων, ",
        "531":"πιστὸν ἐμῷ θυμῷ καὶ τίμιον· αὐτὰρ ἔπειτα ",
        "532":"ὄλβου καὶ πλούτου δώσω περικαλλέα ῥάβδον, ",
        "533":"χρυσείην, τριπέτηλον, ἀκήριον ἥ σε φυλάξει ",
        "534":"πάντας ἐπικραίνουσʼ ἄθλους ἐπέων τε καὶ ἔργων ",
        "535":"τῶν ἀγαθῶν, ὅσα φημὶ δαήμεναι ἐκ Διὸς ὀμφῆς. ",
        "536":"μαντείην δέ, φέριστε, διοτρεφές, ἣν ἐρεείνεις, ",
        "537":"οὔτε σὲ θέσφατόν ἐστι δαήμεναι οὔτε τινʼ ἄλλον ",
        "538":"ἀθανάτων· τὸ γὰρ οἶδε Διὸς νόος· αὐτὰρ ἐγώ γε ",
        "539":"πιστωθεὶς κατένευσα καὶ ὤμοσα καρτερὸν ὅρκον, ",
        "540":"μή τινα νόσφιν ἐμεῖο θεῶν αἰειγενετάων ",
        "541":"ἄλλον γʼ εἴσεσθαι Ζηνὸς πυκινόφρονα βουλήν. ",
        "542":"καὶ σύ, κασίγνητε χρυσόρραπι, μή με κέλευε ",
        "543":"θέσφατα πιφαύσκειν, ὅσα μήδεται εὐρύοπα Ζεύς. ",
        "544":"ἀνθρώπων δʼ ἄλλον δηλήσομαι, ἄλλον ὀνήσω, ",
        "545":"πολλὰ περιτροπέων ἀμεγάρτων φῦλʼ ἀνθρώπων. ",
        "546":"καὶ μὲν ἐμῆς ὀμφῆς ἀπονήσεται, ὅς τις ἂν ἔλθῃ ",
        "547":"φωνῇ καὶ πτερύγεσσι τεληέντων οἰωνῶν· ",
        "548":"οὗτος ἐμῆς ὀμφῆς ἀπονήσεται, οὐδʼ ἀπατήσω. ",
        "549":"ὃς δέ κε μαψιλόγοισι πιθήσας οἰωνοῖσι ",
        "550":"μαντείην ἐθέλῃσι παρὲκ νόον ἐξερεείνειν ",
        "551":"ἡμετέρην, νοέειν δὲ θεῶν πλέον αἰὲν ἐόντων, ",
        "552":"φήμʼ, ἁλίην ὁδὸν εἶσιν. ἐγὼ δέ κε δῶρα δεχοίμην. \n ",
        "553":"ἄλλο δέ τοι ἐρέω, Μαίης ἐρικυδέος υἱὲ ",
        "554":"καὶ Διὸς αἰγιόχοιο, θεῶν ἐριούνιε δαῖμον· ",
        "555":"σεμναὶ γὰρ τινες εἰσί, κασίγνηται γεγαυῖαι, ",
        "556":"παρθένοι, ὠκείῃσιν ἀγαλλόμεναι πτερύγεσσι, ",
        "557":"τρεῖς· κατὰ δὲ κρατὸς πεπαλαγμέναι ἄλφιτα λευκά, ",
        "558":"οἰκία ναιετάουσιν ὑπὸ πτυχὶ Παρνησοῖο, ",
        "559":"μαντείης ἀπάνευθε διδάσκαλοι, ἣν ἐπὶ βουσὶ ",
        "560":"παῖς ἔτʼ ἐὼν μελέτησα· πατὴρ δʼ ἐμὸς οὐκ ἀλέγιζεν, ",
        "561":"ἐντεῦθεν δὴ ἔπειτα ποτώμεναι ἄλλοτε ἄλλη ",
        "562":"κηρία βόσκονται καὶ τε κραίνουσιν ἕκαστα. ",
        "563":"αἳ δʼ ὅτε μὲν θυΐωσιν ἐδηδυῖαι μέλι χλωρόν, ",
        "564":"προφρονέως ἐθέλουσιν ἀληθείην ἀγορεύειν· ",
        "565":"ἢν δʼ ἀπονοσφισθῶσι θεῶν ἡδεῖαν ἐδωδήν, ",
        "566":"ψεύδονται δὴ ἔπειτα διʼ ἀλλήλων δονέουσαι. ",
        "567":"τάς τοι ἔπειτα δίδωμι· σὺ δʼ ἀτρεκέως ἐρεείνων ",
        "568":"σὴν αὐτοῦ φρένα τέρπε, καὶ εἰ βροτὸν ἄνδρα δαείῃς, ",
        "569":"πολλάκι σῆς ὀμφῆς ἐπακούσεται, αἴ κε τύχῃσι. ",
        "570":"ταῦτʼ ἔχε, Μαιάδος υἱέ, καὶ ἀγραύλους ἕλικας βοῦς ",
        "571":"ἵππους τʼ ἀμφιπόλευε καὶ ἡμιόνους ταλαεργούς.",
        "572":"[ ὡς ἔφατʼ· οὐρανόθεν δὲ πατὴρ Ζεὺς αὐτὸς ἔπεσσι ",
        "573":" θῆκε τέλος· πᾶσιν δʼ ἄρʼ ὅ γʼ οἰωνοῖσι κέλευσεν ] ",
        "574":"καὶ χαροποῖσι λέουσι καὶ ἀργιόδουσι σύεσσι ",
        "575":"καὶ κυσὶ καὶ μήλοισιν, ὅσα τρέφει εὐρεῖα χθών, ",
        "576":"πᾶσι δʼ ἐπὶ προβάτοισιν ἀνάσσειν κύδιμον Ἑρμῆν, ",
        "577":"οἶον δʼ εἰς Ἀΐδην τετελεσμένον ἄγγελον εἶναι, ",
        "578":"ὅς τʼ ἄδοτός περ ἐὼν δώσει γέρας οὐκ ἐλάχιστον. ",
        "579":"οὕτω Μαιάδος υἱὸν ἄναξ ἐφίλησεν Ἀπόλλων ",
        "580":"παντοίῃ φιλότητι· χάριν δʼ ἐπέθηκε Κρονίων. ",
        "581":"πᾶσι δʼ ὅ γε θνητοῖσι καὶ ἀθανάτοισιν ὁμιλεῖ. ",
        "582":"παῦρα μὲν οὖν ὀνίνησι, τὸ δʼ ἄκριτον ἠπεροπεύει ",
        "583":"νύκτα διʼ ὀρφναίην φῦλα θνητῶν ἀνθρώπων. ",
        "584":"καὶ σὺ μὲν οὕτω χαῖρε, Διὸς καὶ Μαιάδος, υἱέ· ",
        "585":"αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. "
    },
    "source":"Perseus Digital Library",
    "originalTitle":"Hymn 4 to Hermes",
    "edition":"Hymni Homerici, creator; Hesiod, creator; Homer, creator; Evelyn-White, Hugh G. (Hugh Gerard), d. 1924, editor; Evelyn-White, Hugh G. (Hugh Gerard), d. 1924, translator",
    "sourceLink":"http://www.perseus.tufts.edu/hopper/",
    "meta":"line"
}