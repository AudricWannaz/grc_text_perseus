{
    "language":"grc",
    "englishTitle":"Second Letter of Peter",
    "original-urn":"urn:cts:greekLit:tlg0031.tlg022.perseus-grc2",
    "author":"new testament",
    "urn":"urn:cts:greekLit:tlg0031.tlg022.perseus-grc2-simple",
    "text":{
        "0":{
            "0":"\n \n ΣΙΜΩΝ ΠΕΤΡΟΣ δοῦλος καὶ ἀπόστολος Ἰησοῦ \n\nΧριστοῦ τοῖς ἰσότιμον ἡμῖν λαχοῦσιν πίστιν ἐν δικαιοσύνῃ\n\nτοῦ θεοῦ ἡμῶν καὶ σωτῆρος Ἰησοῦ Χριστοῦ·\n ",
            "1":"\n χάρις\n\nὑμῖν καὶ εἰρήνη πληθυνθείη ἐν ἐπιγνώσει τοῦ θεοῦ καὶ\n\nἸησοῦ τοῦ κυρίου ἡμῶν,\n ",
            "2":"\n ὡς πάντα ἡμῖν τῆς θείας\n\nδυνάμεως αὐτοῦ τὰ πρὸς ζωὴν καὶ εὐσέβειαν δεδωρημένης\n\nδιὰ τῆς ἐπιγνώσεως τοῦ καλέσαντος ἡμᾶς διὰ δόξης καὶ \n\nἀρετῆς,\n ",
            "3":"\n διʼ ὧν τὰ τίμια καὶ μέγιστα ἡμῖν ἐπαγγέλματα \n\nδεδώρηται, ἵνα διὰ τούτων γένησθε θείας κοινωνοὶ φύσεως, \n\nἀποφυγόντες τῆς ἐν τῷ κόσμῳ ἐν ἐπιθυμίᾳ\n\nφθορᾶς.\n ",
            "4":"\n καὶ αὐτὸ τοῦτο δὲ σπουδὴν πᾶσαν παρεισενέγκαντες \n\nἐπιχορηγήσατε ἐν τῇ πίστει ὑμῶν τὴν ἀρετήν, ἐν\n\nδὲ τῇ ἀρετῇ τὴν γνῶσιν,\n ",
            "5":"\n ἐν δὲ τῇ γνώσει τὴν ἐγκράτειαν, \n\nἐν δὲ τῇ ἐγκρατείᾳ τὴν ὑπομονήν, ἐν δὲ τῇ\n\nὑπομονῇ τὴν εὐσέβειαν,\n ",
            "6":"\n ἐν δὲ τῇ εὐσεβείᾳ τὴν φιλαδελφίαν, \n\nἐν δὲ τῇ φιλαδελφίᾳ τὴν ἀγάπην·\n ",
            "7":"\n ταῦτα γὰρ ὑμῖν\n\nὑπάρχοντα καὶ πλεονάζοντα οὐκ ἀργοὺς οὐδὲ ἀκάρπους\n\nκαθίστησιν εἰς τὴν τοῦ κυρίου ἡμῶν Ἰησοῦ Χριστοῦ ἐπίγνωσιν·\n ",
            "8":"\n ᾧ γὰρ μὴ πάρεστιν ταῦτα, \n\nτυφλός ἐστιν μυωπάζων,\n\nλήθην λαβὼν τοῦ καθαρισμοῦ τῶν πάλαι αὐτοῦ ἁμαρτιῶν.\n ",
            "9":"\n διὸ μᾶλλον, \n\nἀδελφοί, σπουδάσατε βεβαίαν ὑμῶν τὴν \n\nκλῆσιν καὶ ἐκλογὴν ποιεῖσθαι· ταῦτα γὰρ ποιοῦντες οὐ μὴ\n\nπταίσητέ ποτε·\n ",
            "10":"\n οὕτως γὰρ πλουσίως ἐπιχορηγηθήσεται\n\nὑμῖν ἡ εἴσοδος εἰς τὴν αἰώνιον βασιλείαν τοῦ κυρίου ἡμῶν\n\nκαὶ σωτῆρος Ἰησοῦ Χριστοῦ.\n \n ",
            "11":"\n \n Διὸ μελλήσω ἀεὶ ὑμᾶς ὑπομιμνήσκειν περὶ τούτων,\n\nκαίπερ εἰδότας καὶ ἐστηριγμένους ἐν τῇ παρούσῃ ἀληθείᾳ.\n ",
            "12":"\n δίκαιον δὲ ἡγοῦμαι, ἐφʼ ὅσον εἰμὶ ἐν τούτῳ τῷ σκηνώματι,\n\nδιεγείρειν ὑμᾶς ἐν ὑπομνήσει,\n ",
            "13":"\n εἰδὼς ὅτι ταχινή ἐστιν ἡ\n\nἀπόθεσις τοῦ σκηνώματός μου, καθὼς καὶ ὁ κύριος ἡμῶν\n\nἸησοῦς Χριστὸς ἐδήλωσέν μοι·\n ",
            "14":"\n σπουδάσω δὲ καὶ ἑκάστοτε\n\nἔχειν ὑμᾶς μετὰ τὴν ἐμὴν ἔξοδον τὴν τούτων μνήμην ποιεῖσθαι.\n ",
            "15":"\n οὐ γὰρ σεσοφισμένοις μύθοις ἐξακολουθήσαντες\n\nἐγνωρίσαμεν ὑμῖν τὴν τοῦ κυρίου ἡμῶν Ἰησοῦ Χριστοῦ δύναμιν \n\nκαὶ παρουσίαν, ἀλλʼ ἐπόπται γενηθέντες τῆς ἐκείνου\n\nμεγαλειότητος.\n ",
            "16":"\n λαβὼν γὰρ παρὰ θεοῦ πατρὸς τιμὴν καὶ\n\nδόξαν φωνῆς ἐνεχθείσης αὐτῷ τοιᾶσδε ὑπὸ τῆς μεγαλοπρεποῦς \n\nδόξης Ὁ υἱός μου ὁ ἀγαπητός μου οὗτός ἐστιν, εἰς\n\nὃν ἐγὼ εὐδόκησα,—\n ",
            "17":"\n καὶ ταύτην τὴν φωνὴν ἡμεῖς ἠκούσαμεν\n\nἐξ οὐρανοῦ ἐνεχθεῖσαν σὺν αὐτῷ ὄντες ἐν τῷ ἁγίῳ ὄρει.\n ",
            "18":"\n καὶ ἔχομεν βεβαιότερον τὸν προφητικὸν λόγον, ᾧ καλῶς\n\nποιεῖτε προσέχοντες ὡς λύχνῳ φαίνοντι ἐν αὐχμηρῷ τόπῳ,\n\nἕως οὗ ἡμέρα διαυγάσῃ καὶ φωσφόρος ἀνατείλῃ ἐν ταῖς\n\nκαρδίαις ὑμῶν·\n ",
            "19":"\n τοῦτο πρῶτον γινώσκοντες ὅτι πᾶσα\n\nπροφητεία γραφῆς ἰδίας ἐπιλύσεως οὐ γίνεται,\n ",
            "20":"\n οὐ γὰρ\n\nθελήματι ἀνθρώπου ἠνέχθη προφητεία ποτέ, ἀλλὰ ὑπὸ\n\nπνεύματος ἁγίου φερόμενοι ἐλάλησαν ἀπὸ θεοῦ ἄνθρωποι."
        },
        "1":{
            "0":"\n \n Ἐγένοντο δὲ καὶ ψευδοπροφῆται ἐν τῷ λαῷ, ὡς καὶ\n\nἐν ὑμῖν ἔσονται ψευδοδιδάσκαλοι, οἵτινες παρεισάξουσιν\n\nαἱρέσεις ἀπωλείας, καὶ τὸν ἀγοράσαντα αὐτοὺς δεσπότην\n\nἀρνούμενοι, \n\nἐπάγοντες ἑαυτοῖς ταχινὴν ἀπώλειαν·\n ",
            "1":"\n καὶ\n\nπολλοὶ ἐξακολουθήσουσιν αὐτῶν ταῖς ἀσελγείαις, διʼ οὓς\n\nἡ ὁδὸς τῆς ἀληθείας βλασφημηθήσεται·\n ",
            "2":"\n καὶ ἐν πλεονεξίᾳ\n\nπλαστοῖς λόγοις ὑμᾶς ἐμπορεύσονται· οἷς τὸ κρίμα ἔκπαλαι \n\nοὐκ ἀργεῖ, καὶ ἡ ἀπώλεια αὐτῶν οὐ νυστάζει.\n ",
            "3":"\n εἰ γὰρ\n\nὁ θεὸς ἀγγέλων ἁμαρτησάντων οὐκ ἐφείσατο, ἀλλὰ σειροῖς\n\nζόφου ταρταρώσας παρέδωκεν εἰς κρίσιν τηρουμένους,\n ",
            "4":"\n καὶ\n \n ἀρχαίου κόσμου οὐκ ἐφείσατο, ἀλλὰ ὄγδοον Νῶε δικαιοσύνης \n\nκήρυκα ἐφύλαξεν, κατακλυσμὸν κόσμῳ ἀσεβῶν ἐπάξας,\n ",
            "5":"\n καὶ πόλεις Σοδόμων καὶ Γομόρρας τεφρώσας κατέκρινεν,\n\nὑπόδειγμα μελλόντων ἀσεβέσιν τεθεικώς,\n ",
            "6":"\n καὶ δίκαιον Λὼτ\n\nκαταπονούμενον ὑπὸ τῆς τῶν ἀθέσμων ἐν ἀσελγείᾳ ἀναστροφῆς \n\nἐρύσατο,—\n ",
            "7":"\n βλέμματι γὰρ καὶ ἀκοῇ δίκαιος ἐνκατοικῶν \n\nἐν αὐτοῖς ἡμέραν ἐξ ἡμέρας ψυχὴν δικαίαν ἀνόμοις \n\nἔργοις ἐβασάνιζεν,—\n ",
            "8":"\n οἶδεν Κύριος εὐσεβεῖς ἐκ πειρασμοῦ \n\nῥύεσθαι, ἀδίκους δὲ εἰς ἡμέραν κρίσεως κολαζομένους\n\nτηρεῖν,\n ",
            "9":"\n μάλιστα δὲ τοὺς ὀπίσω σαρκὸς ἐν ἐπιθυμίᾳ μιασμοῦ\n\nπορευομένους καὶ κυριότητος καταφρονοῦντας. τολμηταί,\n\nαὐθάδεις, δόξας οὐ τρέμουσιν, βλασφημοῦντες,\n ",
            "10":"\n ὅπου ἄγγελοι \n\nἰσχύϊ καὶ δυνάμει μείζονες ὄντες οὐ φέρουσιν κατʼ αὐτῶν\n\n[παρὰ Κυρίῳ] βλάσφημον κρίσιν.\n ",
            "11":"\n οὗτοι δέ, ὡς ἄλογα ζῷα\n\nγεγεννημένα φυσικὰ εἰς ἅλωσιν καὶ φθοράν, ἐν οἷς ἀγνοοῦσιν \n\nβλασφημοῦντες, ἐν τῇ φθορᾷ αὐτῶν καὶ φθαρήσονται,\n\nἀδικούμενοι μισθὸν ἀδικίας·\n ",
            "12":"\n ἡδονὴν ἡγούμενοι τὴν ἐν\n\nἡμέρᾳ τρυφήν, σπίλοι καὶ μῶμοι ἐντρυφῶντες ἐν ταῖς\n\n\n\nἀπάταις αὐτῶν συνευωχούμενοι ὑμῖν,\n ",
            "13":"\n ὀφθαλμοὺς ἔχοντες\n\nμεστοὺς μοιχαλίδος καὶ ἀκαταπάστους ἁμαρτίας, δελεάζοντες \n\nψυχὰς ἀστηρίκτους, καρδίαν γεγυμνασμένην πλεονεξίας \n\nἔχοντες, κατάρας τέκνα,\n ",
            "14":"\n καταλείποντες εὐθεῖαν ὁδὸν \n\nἐπλανήθησαν, ἐξακολουθήσαντες τῇ ὁδῷ τοῦ Βαλαὰμ τοῦ\n\n Βεὼρ ὃς μισθὸν ἀδικίας ἠγάπησεν\n ",
            "15":"\n ἔλεγξιν δὲ ἔσχεν \n\nἰδίας παρανομίας· ὑποζύγιον ἄφωνον ἐν ἀνθρώπου φωνῇ\n\nφθεγξάμενον ἐκώλυσεν τὴν τοῦ προφήτου παραφρονίαν.\n ",
            "16":"\n οὗτοί εἰσιν πηγαὶ ἄνυδροι καὶ ὁμίχλαι ὑπὸ λαίλαπος ἐλαυνόμεναι, \n\nοἷς ὁ ζόφος τοῦ σκότους τετήρηται.\n ",
            "17":"\n ὑπέρογκα\n\nγὰρ ματαιότητος φθεγγόμενοι δελεάζουσιν ἐν ἐπιθυμίαις\n\nσαρκὸς ἀσελγείαις τοὺς ὀλίγως ἀποφεύγοντας τοὺς ἐν\n\nπλάνῃ ἀναστρεφομένους,\n ",
            "18":"\n ἐλευθερίαν αὐτοῖς ἐπαγγελλόμενοι, \n\nαὐτοὶ δοῦλοι ὑπάρχοντες τῆς φθορᾶς· ᾧ γάρ τις ἥττηται, \n\nτούτῳ δεδούλωται.\n ",
            "19":"\n εἰ γὰρ ἀποφυγόντες τὰ μιάσματα\n \n τοῦ κόσμου ἐν ἐπιγνώσει τοῦ κυρίου καὶ σωτῆρος Ἰησοῦ\n\nΧριστοῦ τούτοις δὲ πάλιν ἐμπλακέντες ἡττῶνται, γέγονεν \n\nαὐτοῖς τὰ ἔσχατα χείρονα τῶν πρώτων.\n ",
            "20":"\n κρεῖττον γὰρ\n\nἦν αὐτοῖς μὴ ἐπεγνωκέναι τὴν ὁδὸν τῆς δικαιοσύνης ἢ\n\nἐπιγνοῦσιν ὑποστρέψαι ἐκ τῆς παραδοθείσης αὐτοῖς ἁγίας\n\nἐντολῆς·\n ",
            "21":"\n συμβέβηκεν αὐτοῖς τὸ τῆς ἀληθοῦς παροιμίας\n Κύων ἐπιστρέψας ἐπὶ τὸ ἴδιον ἐξέραμα, \n καί Ὗς λουσαμένη \n\nεἰς κυλισμὸν βορβόρου."
        },
        "2":{
            "0":"\n \n Ταύτην ἤδη, ἀγαπητοί, δευτέραν ὑμῖν γράφω ἐπιστολήν,\n\nἐν αἷς διεγείρω ὑμῶν ἐν ὑπομνήσει τὴν εἰλικρινῆ διάνοιαν,\n ",
            "1":"\n μνησθῆναι τῶν προειρημένων ῥημάτων ὑπὸ τῶν ἁγίων\n\nπροφητῶν καὶ τῆς τῶν ἀποστόλων ὑμῶν ἐντολῆς τοῦ κυρίου \n\nκαὶ σωτῆρος,\n ",
            "2":"\n τοῦτο πρῶτον γινώσκοντες ὅτι ἐλεύσονται\n\nἐπʼ ἐσχάτων τῶν ἡμερῶν ἐν ἐμπαιγμονῇ ἐμπαῖκται\n\nκατὰ τὰς ἰδίας ἐπιθυμίας αὐτῶν πορευόμενοι\n ",
            "3":"\n καὶ λέγοντες\n\nΠοῦ ἐστὶν ἡ ἐπαγγελία τῆς παρουσίας αὐτοῦ; ἀφʼ ἧς\n\nγὰρ οἱ πατέρες ἐκοιμήθησαν, πάντα οὕτως διαμένει ἀπʼ ἀρχῆς \n\nκτίσεως.\n ",
            "4":"\n λανθάνει γὰρ αὐτοὺς τοῦτο θέλοντας ὅτι\n\nοὐρανοὶ ἦσαν ἔκπαλαι καὶ γῆ ἐξ ὕδατος καὶ διʼ ὕδατος\n\n\n\n συνεστῶσα τῷ τοῦ θεοῦ λόγῳ,\n ",
            "5":"\n διʼ ὧν ὁ τότε κόσμος\n\nὕδατι κατακλυσθεὶς ἀπώλετο·\n ",
            "6":"\n οἱ δὲ νῦν οὐρανοὶ καὶ ἡ\n\nγῆ τῷ αὐτῷ λόγῳ τεθησαυρισμένοι εἰσὶν πυρὶ τηρούμενοι \n\nεἰς ἡμέραν κρίσεως καὶ ἀπωλείας τῶν ἀσεβῶν ἀνθρώπων.\n ",
            "7":"\n Ἓν δὲ τοῦτο μὴ λανθανέτω ὑμᾶς,\n\nἀγαπητοί, ὅτι μία ἡμέρα\n παρὰ Κυρίῳ \n ὡς χίλια ἔτη καὶ\n χίλια ἔτη ὡς ἡμέρα \n μία.\n ",
            "8":"\n οὐ βραδύνει Κύριος τῆς\n\nἐπαγγελίας, ὥς τινες βραδυτῆτα ἡγοῦνται, ἀλλὰ μακροθυμεῖ \n\nεἰς ὑμᾶς, μὴ βουλόμενός τινας ἀπολέσθαι ἀλλὰ\n\nπάντας εἰς μετάνοιαν χωρῆσαι.\n ",
            "9":"\n Ἥξει δὲ ἡμέρα Κυρίου\n\nὡς κλέπτης, ἐν ᾗ οἱ οὐρανοὶ ῥοιζηδὸν παρελεύσονται,\n\nστοιχεῖα δὲ καυσούμενα λυθήσεται, καὶ γῆ καὶ τὰ ἐν\n\n\n\n αὐτῇ ἔργα εὑρεθήσεται.\n ",
            "10":"\n Τούτων οὕτως πάντων λυομένων\n \n ποταποὺς δεῖ ὑπάρχειν [ὑμᾶς] ἐν ἁγίαις ἀναστροφαῖς\n\nκαὶ εὐσεβείαις,\n ",
            "11":"\n προσδοκῶντας καὶ σπεύδοντας τὴν παρουσίαν \n\nτῆς τοῦ θεοῦ ἡμέρας, διʼ ἣν\n οὐρανοὶ \n πυρούμενοι\n\nλυθήσονται καὶ στοιχεῖα καυσούμενα\n \n τήκεται· \n ",
            "12":"\n καινοὺς\n \n δὲ\n οὐρανοὺς καὶ γῆν καινὴν \n κατὰ τὸ ἐπάγγελμα αὐτοῦ\n\nπροσδοκῶμεν, ἐν οἷς δικαιοσύνη κατοικεῖ.\n ",
            "13":"\n Διό,\n\nἀγαπητοί, ταῦτα προσδοκῶντες σπουδάσατε ἄσπιλοι καὶ\n\nἀμώμητοι αὐτῷ εὑρεθῆναι ἐν εἰρήνῃ,\n ",
            "14":"\n καὶ τὴν τοῦ κυρίου\n\nἡμῶν μακροθυμίαν σωτηρίαν ἡγεῖσθε, καθὼς καὶ ὁ ἀγαπητὸς \n\nἡμῶν ἀδελφὸς Παῦλος κατὰ τὴν δοθεῖσαν αὐτῷ\n\nσοφίαν ἔγραψεν ὑμῖν,\n ",
            "15":"\n ὡς καὶ ἐν πάσαις ἐπιστολαῖς λαλῶν\n\nἐν αὐταῖς περὶ τούτων, ἐν αἷς ἐστὶν δυσνόητά τινα,\n\nἃ οἱ ἀμαθεῖς καὶ ἀστήρικτοι στρεβλοῦσιν ὡς καὶ τὰς\n\nλοιπὰς γραφὰς πρὸς τὴν ἰδίαν αὐτῶν ἀπώλειαν.\n ",
            "16":"\n Ὑμεῖς\n\nοὖν, ἀγαπητοί, προγινώσκοντες φυλάσσεσθε ἵνα μὴ τῇ\n\nτῶν ἀθέσμων πλάνῃ συναπαχθέντες ἐκπέσητε τοῦ ἰδίου\n\nστηριγμοῦ,\n ",
            "17":"\n αὐξάνετε δὲ ἐν χάριτι καὶ γνώσει τοῦ κυρίου\n\nἡμῶν καὶ σωτῆρος Ἰησοῦ Χριστοῦ. αὐτῷ ἡ δόξα καὶ\n\nνῦν καὶ εἰς ἡμέραν αἰῶνος."
        }
    },
    "source":"Perseus Digital Library",
    "originalTitle":"Second Letter of Peter",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}