{
    "language":"grc",
    "englishTitle":"Second Letter to the Thessalonians",
    "original-urn":"urn:cts:greekLit:tlg0031.tlg014.perseus-grc2",
    "author":"new testament",
    "urn":"urn:cts:greekLit:tlg0031.tlg014.perseus-grc2-simple",
    "text":{
        "0":{
            "0":"\n \n ΠΑΥΛΟΣ ΚΑΙ ΣΙΛΟΥΑΝΟΣ ΚΑΙ ΤΙΜΟΘΕΟΣ τῇ\n\nἐκκλησίᾳ Θεσσαλονικέων ἐν θεῷ πατρὶ ἡμῶν καὶ κυρίῳ\n\nἸησοῦ\n ",
            "1":"\n Χριστῷ· χάρις ὑμῖν καὶ εἰρήνη ἀπὸ θεοῦ πατρὸς\n\nκαὶ κυρίου Ἰησοῦ Χριστοῦ.\n ",
            "2":"\n \n Εὐχαριστεῖν ὀφείλομεν τῷ θεῷ πάντοτε περὶ ὑμῶν,\n\nἀδελφοί, καθὼς ἄξιόν ἐστιν, ὅτι ὑπεραυξάνει ἡ πίστις\n\nὑμῶν καὶ πλεονάζει ἡ ἀγάπη ἑνὸς ἑκάστου πάντων ὑμῶν\n\nεἰς ἀλλήλους,\n ",
            "3":"\n ὥστε αὐτοὺς ἡμᾶς ἐν ὑμῖν ἐνκαυχᾶσθαι ἐν\n\nταῖς ἐκκλησίαις τοῦ θεοῦ ὑπὲρ τῆς ὑπομονῆς ὑμῶν καὶ\n\nπίστεως ἐν πᾶσιν τοῖς διωγμοῖς ὑμῶν καὶ ταῖς θλίψεσιν\n\n\n\n αἷς ἀνέχεσθε,\n ",
            "4":"\n ἔνδειγμα τῆς δικαίας κρίσεως τοῦ θεοῦ, εἰς\n\nτὸ καταξιωθῆναι ὑμᾶς τῆς βασιλείας τοῦ θεοῦ, ὑπὲρ ἧς\n\nκαὶ πάσχετε,\n ",
            "5":"\n εἴπερ δίκαιον παρὰ θεῷ ἀνταποδοῦναι τοῖς\n\nθλίβουσιν ὑμᾶς θλίψιν\n ",
            "6":"\n καὶ ὑμῖν τοῖς θλιβομένοις ἄνεσιν\n\nμεθʼ ἡμῶν ἐν τῇ ἀποκαλύψει τοῦ κυρίου Ἰησοῦ ἀπʼ οὐρανοῦ\n\nμετʼ ἀγγέλων δυνάμεως αὐτοῦ\n \n ",
            "7":"\n ἐν πυρὶ φλογός, \n\nδιδόντος\n\nἐκδίκησιν τοῖς μὴ εἰδόσι θεὸν\n \n καὶ\n τοῖς μὴ ὑπακούουσιν \n τῷ εὐαγγελίῳ τοῦ κυρίου ἡμῶν Ἰησοῦ,\n ",
            "8":"\n οἵτινες δίκην\n\nτίσουσιν ὄλεθρον αἰώνιον\n \n ἀπὸ προσώπου τοῦ κυρίου\n\nκαὶ ἀπὸ τῆς δόξης τῆς ἰσχύος αὐτοῦ, \n ",
            "9":"\n ὅταν ἔλθῃ\n\nἐνδοξασθῆναι ἐν τοῖς ἁγίοις αὐτοῦ\n \n καὶ\n θαυμασθῆναι \n ἐν πᾶσιν τοῖς πιστεύσασιν, ὅτι ἐπιστεύθη τὸ μαρτύριον\n\nἡμῶν ἐφʼ ὑμᾶς,\n ἐν τῇ ἡμέρᾳ ἐκείνῃ. \n ",
            "10":"\n Εἰς ὃ καὶ\n\nπροσευχόμεθα πάντοτε περὶ ὑμῶν, ἵνα ὑμᾶς ἀξιώσῃ τῆς\n\nκλήσεως ὁ θεὸς ἡμῶν καὶ πληρώσῃ πᾶσαν εὐδοκίαν ἀγαθωσύνης\n \n καὶ ἔργον πίστεως ἐν δυνάμει,\n ",
            "11":"\n ὅπως\n ἐνδοξασθῇ τὸ ὄνομα \n τοῦ κυρίου ἡμῶν Ἰησοῦ\n ἐν ὑμῖν, \n καὶ ὑμεῖς\n\nἐν αὐτῷ, κατὰ τὴν χάριν τοῦ θεοῦ ἡμῶν καὶ κυρίου Ἰησοῦ\n\nΧριστοῦ."
        },
        "1":{
            "0":"\n \n Ἐρωτῶμεν δὲ ὑμᾶς, ἀδελφοί, ὑπὲρ τῆς παρουσίας τοῦ\n\nκυρίου [ἡμῶν] Ἰησοῦ Χριστοῦ καὶ ἡμῶν ἐπισυναγωγῆς\n\nἐπʼ αὐτόν,\n ",
            "1":"\n εἰς τὸ μὴ ταχέως σαλευθῆναι ὑμᾶς ἀπὸ τοῦ\n\nνοὸς μηδὲ θροεῖσθαι μήτε διὰ πνεύματος μήτε διὰ\n\nλόγου μήτε διʼ ἐπιστολῆς ὡς διʼ ἡμῶν, ὡς ὅτι ἐνέστηκεν\n\nἡ ἡμέρα τοῦ κυρίου.\n ",
            "2":"\n μή τις ὑμᾶς ἐξαπατήσῃ κατὰ μηδένα \n\nτρόπον· ὅτι ἐὰν μὴ ἔλθῃ ἡ ἀποστασία πρῶτον καὶ\n\nἀποκαλυφθῇ ὁ ἄνθρωπος τῆς ἀνομίας, ὁ υἱὸς τῆς ἀπωλείας,\n ",
            "3":"\n ὁ ἀντικείμενος\n καὶ ὑπεραιρόμενος ἐπὶ πάντα \n λεγόμενον\n θεὸν \n ἢ σέβασμα, ὥστε αὐτὸν\n εἰς τὸν \n ναὸν\n τοῦ θεοῦ καθίξαι, \n ἀποδεικνύντα ἑαυτὸν ὅτι ἔστιν\n θεός—. \n ",
            "4":"\n Οὐ\n\nμνημονεύετε ὅτι ἔτι ὢν πρὸς ὑμᾶς ταῦτα ἔλεγον ὑμῖν;\n ",
            "5":"\n καὶ νῦν τὸ κατέχον οἴδατε, εἰς τὸ ἀποκαλυφθῆναι αὐτὸν\n\nἐν τῷ αὐτοῦ καιρῷ·\n ",
            "6":"\n τὸ γὰρ μυστήριον ἤδη ἐνεργεῖται τῆς\n\nἀνομίας· μόνον ὁ κατέχων ἄρτι ἕως ἐκ μέσου γένηται.\n ",
            "7":"\n καὶ τότε ἀποκαλυφθήσεται\n ὁ ἄνομος, \n ὃν ὁ κύριος [Ἰησοῦς]\n ἀνελεῖ τῷ πνεύματι τοῦ στόματος αὐτοῦ \n καὶ καταργήσει τῇ ἐπιφανείᾳ τῆς παρουσίας αὐτοῦ,\n ",
            "8":"\n οὗ\n\nἐστὶν ἡ παρουσία κατʼ ἐνέργειαν τοῦ Σατανᾶ ἐν πάσῃ\n\nδυνάμει καὶ σημείοις καὶ τέρασιν ψεύδους\n ",
            "9":"\n καὶ ἐν πάσῃ\n\nἀπάτῃ ἀδικίας τοῖς ἀπολλυμένοις, ἀνθʼ ὧν τὴν ἀγάπην\n\nτῆς ἀληθείας οὐκ ἐδέξαντο εἰς τὸ σωθῆναι αὐτούς·\n ",
            "10":"\n καὶ\n\nδιὰ τοῦτο πέμπει αὐτοῖς ὁ θεὸς ἐνέργειαν πλάνης εἰς τὸ\n\nπιστεῦσαι αὐτοὺς τῷ ψεύδει,\n ",
            "11":"\n ἵνα κριθῶσιν πάντες οἱ μὴ \n\nπιστεύσαντες τῇ ἀληθείᾳ ἀλλὰ εὐδοκήσαντες τῇ ἀδικίᾳ.\n ",
            "12":"\n \n Ἡμεῖς δὲ ὀφείλομεν εὐχαριστεῖν τῷ θεῷ πάντοτε\n\nπερὶ ὑμῶν, ἀδελφοὶ\n ἠγαπημένοι ὑπὸ Κυρίου, \n ὅτι εἵλατο \n\nὑμᾶς ὁ θεὸς ἀπʼ ἀρχῆς εἰς σωτηρίαν ἐν ἁγιασμῷ \n\nπνεύματος καὶ πίστει ἀληθείας,\n ",
            "13":"\n εἰς ὃ ἐκάλεσεν ὑμᾶς διὰ\n \n τοῦ εὐαγγελίου ἡμῶν, εἰς περιποίησιν δόξης τοῦ κυρίου\n\nἡμῶν Ἰησοῦ Χριστοῦ.\n ",
            "14":"\n Ἄρα οὖν, ἀδελφοί, στήκετε, καὶ\n\nκρατεῖτε τὰς παραδόσεις ἃς ἐδιδάχθητε εἴτε διὰ λόγου εἴτε\n\nδιʼ ἐπιστολῆς ἡμῶν.\n ",
            "15":"\n Αὐτὸς δὲ ὁ κύριος ἡμῶν Ἰησοῦς\n\nΧριστὸς καὶ [ὁ] θεὸς ὁ πατὴρ ἡμῶν, ὁ ἀγαπήσας ἡμᾶς\n\nκαὶ δοὺς παράκλησιν αἰωνίαν καὶ ἐλπίδα ἀγαθὴν ἐν\n\nχάριτι,\n ",
            "16":"\n παρακαλέσαι ὑμῶν τὰς καρδίας καὶ στηρίξαι ἐν\n\nπαντὶ ἔργῳ καὶ λόγῳ ἀγαθῷ."
        },
        "2":{
            "0":"\n \n Τὸ λοιπὸν προσεύχεσθε, ἀδελφοί, περὶ ἡμῶν, ἵνα\n\nὁ λόγlt*gtς τοῦ κυρίου τρέχῃ καὶ δοξάζηται καθὼς καὶ πρὸς\n\nὑμᾶς,\n ",
            "1":"\n καὶ ἵνα ῥυσθῶμεν ἀπὸ τῶν ἀτόπων καὶ πονηρῶν\n\nἀνθρώπων, οὐ γὰρ πάντων ἡ πίστις.\n ",
            "2":"\n Πιστὸς\n\nδέ ἐστιν ὁ κύριος, ὃς στηρίξει ὑμᾶς καὶ φυλάξει ἀπὸ τοῦ\n\nπονηροῦ.\n ",
            "3":"\n πεποίθαμεν δὲ ἐν κυρίῳ ἐφʼ ὑμᾶς, ὅτι ἃ παραγγέλλομεν\n\n[καὶ] ποιεῖτε καὶ ποιήσετε.\n ",
            "4":"\n Ὁ δὲ κύριος\n\nκατευθύναι ὑμῶν τὰς καρδίας εἰς τὴν ἀγάπην τοῦ θεοῦ\n\nκαὶ εἰς τὴν ὑπομονὴν τοῦ χριστοῦ.\n ",
            "5":"\n \n Παραγγέλλομεν δὲ ὑμῖν, ἀδελφοί, ἐν ὀνόματι τοῦ\n\n\n\n κυρίου Ἰησοῦ Χριστοῦ στέλλεσθαι ὑμᾶς ἀπὸ παντὸς\n\nἀδελφοῦ ἀτάκτως περιπατοῦντος καὶ μὴ κατὰ τὴν παρά \n\nδοσιν ἣν παρελάβετε παρʼ ἡμῶν.\n ",
            "6":"\n αὐτοὶ γὰρ οἴδατε\n\nπῶς δεῖ μιμεῖσθαι ἡμᾶς, ὅτι οὐκ ἠτακτήσαμεν ἐν ὑμῖν\n\nοὐδὲ δωρεὰν ἄρτον ἐφάγομεν παρά τινος,\n ",
            "7":"\n ἀλλʼ ἐν κόπῳ\n\nκαὶ μόχθῳ νυκτὸς καὶ ἡμέρας ἐργαζόμενοι πρὸς τὸ μὴ\n ",
            "8":"\n ἐπιβαρῆσαί τινα ὑμῶν· οὐχ ὅτι οὐκ ἔχομεν ἐξουσίαν,\n\nἀλλʼ ἵνα ἑαυτοὺς τύπον δῶμεν ὑμῖν εἰς τὸ μιμεῖσθαι ἡμᾶς.\n ",
            "9":"\n καὶ γὰρ ὅτε ἦμεν πρὸς ὑμᾶς, τοῦτο παρηγγέλλομεν ὑμῖν,\n\nὅτι εἴ τις οὐ θέλει ἐργάζεσθαι μηδὲ ἐσθιέτω.\n ",
            "10":"\n ἀκούομεν\n\nγάρ τινας περιπατοῦντας ἐν ὑμῖν ἀτάκτως, μηδὲν ἐργαζομένους \n\nἀλλὰ περιεργαζομένους·\n ",
            "11":"\n τοῖς δὲ τοιούτοις παραγγέλλομεν\n\nκαὶ παρακαλοῦμεν ἐν κυρίῳ Ἰησοῦ Χριστῷ\n\nἵνα μετὰ ἡσυχίας ἐργαζόμενοι τὸν ἑαυτῶν ἄρτον ἐσθίωσιν.\n ",
            "12":"\n Ὑμεῖς δέ, \n\nἀδελφοί, μὴ ἐνκακήσητε καλοποιοῦντες.\n \n ",
            "13":"\n εἰ δέ τις οὐχ ὑπακούει τῷ λόγῳ ἡμῶν διὰ τῆς ἐπιστολῆς,\n\nτοῦτον σημειοῦσθε, μὴ συναναμίγιυσθαι αὐτῷ, ἵνα ἐντραπῇ·\n ",
            "14":"\n καὶ μὴ ὡς ἐχθρὸν ἡγεῖσθε, \n\nἀλλὰ νουθετεῖτε\n\nὡς ἀδελφόν.\n ",
            "15":"\n Αὐτὸς δὲ ὁ κύριος τῆς εἰρήνης δῴη ὑμῖν\n\nτὴν εἰρήνην διὰ παντὸς ἐν παντὶ τρόπῳ. ὁ κύριος μετὰ\n\nπάντων ὑμὼν.\n ",
            "16":"\n \n Ὁ ἀσπασμὸς τῇ ἐμῇ χειρὶ Παύλου, ὅ ἐστιν σημεῖον\n\nἐν πάσῃ ἐπιστολῇ· οὕτως γράφω.\n ",
            "17":"\n ἡ χάρις τοῦ κυρίου\n\nἡμῶν Ἰησοῦ Χριστοῦ μετα πάντων ὑμῶν."
        }
    },
    "source":"Perseus Digital Library",
    "originalTitle":"Second Letter to the Thessalonians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}