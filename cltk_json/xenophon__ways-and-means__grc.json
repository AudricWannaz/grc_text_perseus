{
    "language":"grc",
    "englishTitle":"Ways and Means",
    "original-urn":"urn:cts:greekLit:tlg0032.tlg011.perseus-grc2",
    "author":"xenophon",
    "urn":"urn:cts:greekLit:tlg0032.tlg011.perseus-grc2-simple",
    "text":{
        "0":{
            "0":"\n\t\t\t\t\t ἐγὼ μὲν τοῦτο ἀεί ποτε νομίζω, ὁποῖοί τινες ἂν\n\t\t\t\t\t\tοἱ προστάται ὦσι, τοιαύτας καὶ τὰς πολιτείας γίγνεσθαι. ἐπεὶ δὲ τῶν Ἀθήνησι\n\t\t\t\t\t\tπροεστηκότων ἔλεγόν τινες ὡς γιγνώσκουσι μὲν τὸ δίκαιον οὐδενὸς ἧττον τῶν\n\t\t\t\t\t\tἄλλων ἀνθρώπων, διὰ δὲ τὴν τοῦ πλήθους πενίαν ἀναγκάζεσθαι ἔφασαν ἀδικώτεροι\n\t\t\t\t\t\tεἶναι περὶ τὰς πόλεις, ἐκ τούτου ἐπεχείρησα σκοπεῖν εἴ πῃ δύναιντʼ ἂν οἱ\n\t\t\t\t\t\tπολῖται διατρέφεσθαι ἐκ τῆς ἑαυτῶν, ὅθενπερ καὶ δικαιότατον, νομίζων, εἰ\n\t\t\t\t\t\tτοῦτο γένοιτο, ἅμα τῇ τε πενίᾳ αὐτῶν ἐπικεκουρῆσθαι ἂν καὶ τῷ ὑπόπτους τοῖς\n\t\t\t\t\t\tἝλλησιν εἶναι. \n\t\t\t\t",
            "1":"\n\t\t\t\t\t σκοποῦντι δή μοι ἃ ἐπενόησα τοῦτο μὲν εὐθὺς\n\t\t\t\t\t\tἀνεφαίνετο, ὅτι ἡ χώρα πέφυκεν οἵα πλείστας προσόδους παρέχεσθαι. ὅπως δὲ\n\t\t\t\t\t\tγνωσθῇ ὅτι ἀληθὲς τοῦτο λέγω, πρῶτον διηγήσομαι τὴν φύσιν τῆς Ἀττικῆς. \n\t\t\t\t",
            "2":"\n\t\t\t\t\t οὐκοῦν τὸ μὲν τὰς ὥρας ἐνθάδε πρᾳοτάτας εἶναι καὶ αὐτὰ τὰ γιγνόμενα μαρτυρεῖ·\n\t\t\t\t\t\tἃ γοῦν πολλαχοῦ οὐδὲ βλαστάνειν δύναιτʼ ἂν ἐνθάδε καρποφορεῖ. ὥσπερ δὲ ἡ γῆ,\n\t\t\t\t\t\tοὕτω καὶ ἡ περὶ τὴν χώραν θάλαττα παμφορωτάτη ἐστίν. καὶ μὴν ὅσαπερ οἱ θεοὶ\n\t\t\t\t\t\tἐν ταῖς ὥραις ἀγαθὰ παρέχουσι, καὶ ταῦτα πάντα ἐνταῦθα πρῳαίτατα μὲν\n\t\t\t\t\t\tἄρχεται, ὀψιαίτατα δὲ λήγει. \n\t\t\t\t",
            "3":"\n\t\t\t\t\t οὐ μόνον δὲ κρατεῖ τοῖς ἐπʼ ἐνιαυτὸν θάλλουσί τε καὶ γηράσκουσιν, ἀλλὰ καὶ\n\t\t\t\t\t\tἀίδια ἀγαθὰ ἔχει ἡ χώρα. πέφυκε μὲν γὰρ λίθος ἐν αὐτῇ ἄφθονος, ἐξ οὗ\n\t\t\t\t\t\tκάλλιστοι μὲν ναοί, κάλλιστοι δὲ βωμοὶ γίγνονται, εὐπρεπέστατα δὲ θεοῖς\n\t\t\t\t\t\tἀγάλματα· πολλοὶ δʼ αὐτοῦ καὶ Ἕλληνες καὶ βάρβαροι προσδέονται. \n\t\t\t\t",
            "4":"\n\t\t\t\t\t ἔστι δὲ καὶ γῆ ἣ σπειρομένη μὲν οὐ φέρει καρπόν, ὀρυττομένη δὲ πολλαπλασίους\n\t\t\t\t\t\tτρέφει ἢ εἰ σῖτον ἔφερε. καὶ μὴν ὑπάργυρός ἐστι σαφῶς θείᾳ μοίρᾳ· πολλῶν\n\t\t\t\t\t\tγοῦν πόλεων παροικουσῶν καὶ κατὰ γῆν καὶ κατὰ θάλατταν εἰς οὐδεμίαν τούτων\n\t\t\t\t\t\tοὐδὲ μικρὰ φλὲψ ἀργυρίτιδος διήκει. \n\t\t\t\t",
            "5":"\n\t\t\t\t\t οὐκ ἂν ἀλόγως δέ τις οἰηθείη τῆς Ἑλλάδος καὶ πάσης δὲ τῆς οἰκουμένης ἀμφὶ τὰ\n\t\t\t\t\t\tμέσα οἰκεῖσθαι τὴν πόλιν. ὅσῳ γὰρ ἄν τινες πλέον ἀπέχωσιν αὐτῆς, τοσούτῳ\n\t\t\t\t\t\tχαλεπωτέροις ἢ ψύχεσιν ἢ θάλπεσιν ἐντυγχάνουσιν· ὁπόσοι τʼ ἂν αὖ βουληθῶσιν\n\t\t\t\t\t\tἀπʼ ἐσχάτων τῆς Ἑλλάδος ἐπʼ ἔσχατα ἀφικέσθαι, πάντες οὗτοι ὥσπερ κύκλου\n\t\t\t\t\t\tτόρνον τὰς Ἀθήνας ἢ παραπλέουσιν ἢ παρέρχονται. \n\t\t\t\t",
            "6":"\n\t\t\t\t\t καὶ μὴν οὐ περίρρυτός γε οὖσα ὅμως ὥσπερ νῆσος πᾶσιν ἀνέμοις προσάγεταί τε ὧν\n\t\t\t\t\t\tδεῖται καὶ ἀποπέμπεται ἃ βούλεται· ἀμφιθάλαττος γάρ ἐστι. καὶ κατὰ γῆν δὲ\n\t\t\t\t\t\tπολλὰ δέχεται ἐμπορίᾳ· ἤπειρος γάρ ἐστιν. \n\t\t\t\t",
            "7":"\n\t\t\t\t\t ἔτι δὲ ταῖς μὲν πλείσταις πόλεσι βάρβαροι προσοικοῦντες πράγματα παρέχουσιν·\n\t\t\t\t\t\tἈθήναις δὲ γειτονεύουσιν αἳ καὶ αὐταὶ πλεῖστον ἀπέχουσι τῶν βαρβάρων. \n\t\t\t\t"
        },
        "1":{
            "0":"\n\t\t\t\t\t τούτων μὲν οὖν ἁπάντων, ὥσπερ εἶπον, νομίζω\n\t\t\t\t\t\tαὐτὴν τὴν χώραν αἰτίαν εἶναι. εἰ δὲ πρὸς τοῖς αὐτοφυέσιν ἀγαθοῖς πρῶτον μὲν\n\t\t\t\t\t\tτῶν μετοίκων ἐπιμέλεια γένοιτο· αὕτη γὰρ ἡ πρόσοδος τῶν καλλίστων ἔμοιγε\n\t\t\t\t\t\tδοκεῖ εἶναι, ἐπείπερ αὐτοὶ αὑτοὺς τρέφοντες καὶ πολλὰ ὠφελοῦντες\n\t\t\t\t\t\tτὰς πόλεις οὐ λαμβάνουσι μισθόν, ἀλλὰ μετοίκιον προσφέρουσιν— \n\t\t\t\t",
            "1":"\n\t\t\t\t\t ἐπιμέλειά γε μὴν ἥδʼ ἂν ἀρκεῖν μοι δοκεῖ, εἰ ἀφέλοιμεν μὲν ὅσα μηδὲν\n\t\t\t\t\t\tὠφελοῦντα τὴν πόλιν ἀτιμίας δοκεῖ τοῖς μετοίκοις παρέχειν, ἀφέλοιμεν δὲ καὶ\n\t\t\t\t\t\tτὸ συστρατεύεσθαι ὁπλίτας μετοίκους τοῖς ἀστοῖς. μέγας μὲν γὰρ ὁ κίνδυνος\n\t\t\t\t\t\tἀπόντι· μέγα δὲ καὶ τὸ ἀπὸ τῶν τέκνων καὶ τῶν οἰκιῶν ἀπιέναι. \n\t\t\t\t",
            "2":"\n\t\t\t\t\t ἀλλὰ μὴν καὶ ἡ πόλις γʼ ἂν ὠφεληθείη, εἰ οἱ πολῖται μετʼ ἀλλήλων στρατεύοιντο\n\t\t\t\t\t\tμᾶλλον ἢ εἰ συντάττοιντο αὐτοῖς, ὥσπερ νῦν, Λυδοὶ καὶ Φρύγες καὶ Σύροι καὶ\n\t\t\t\t\t\tἄλλοι παντοδαποὶ βάρβαροι· πολλοὶ γὰρ τοιοῦτοι τῶν μετοίκων. \n\t\t\t\t",
            "3":"\n\t\t\t\t\t πρὸς δὲ τῷ ἀγαθῷ τῷ τούτους ἐκ τοῦ συντάττεσθαι ἀφεθῆναι καὶ\n\t\t\t\t\t\tκόσμος ἂν τῇ πόλει εἴη, εἰ δοκοῖεν Ἀθηναῖοι εἰς τὰς μάχας αὑτοῖς μᾶλλον\n\t\t\t\t\t\tπιστεύειν ἢ ἀλλοδαποῖς. \n\t\t\t\t",
            "4":"\n\t\t\t\t\t καὶ μεταδιδόντες δʼ ἄν μοι δοκοῦμεν τοῖς μετοίκοις τῶν τʼ ἄλλων ὧν\n\t\t\t\t\t\tκαλὸν μεταδιδόναι καὶ τοῦ ἱππικοῦ εὐνουστέρους ἂν ποιεῖσθαι καὶ ἅμα\n\t\t\t\t\t\tἰσχυροτέραν ἂν καὶ μείζω τὴν πόλιν ἀποδεικνύναι. \n\t\t\t\t",
            "5":"\n\t\t\t\t\t εἶτα ἐπειδὴ καὶ πολλὰ οἰκιῶν ἔρημά ἐστιν ἐντὸς τῶν τειχῶν καὶ οἰκόπεδα, εἰ ἡ\n\t\t\t\t\t\tπόλις διδοίη οἰκοδομησομένοις ἐγκεκτῆσθαι οἳ ἂν αἰτούμενοι ἄξιοι δοκῶσιν\n\t\t\t\t\t\tεἶναι, πολὺ ἂν οἴομαι καὶ διὰ ταῦτα πλείους τε καὶ βελτίους ὀρέγεσθαι τῆς\n\t\t\t\t\t\tἈθήνησιν οἰκήσεως. \n\t\t\t\t",
            "6":"\n\t\t\t\t\t καὶ εἰ μετοικοφύλακάς γε ὥσπερ ὀρφανοφύλακας ἀρχὴν καθισταῖμεν, καὶ τούτοις\n\t\t\t\t\t\tτιμή τις ἐπείη οἵτινες πλείστους μετοίκους ἀποδείξειαν, καὶ τοῦτο\n\t\t\t\t\t\tεὐνουστέρους ἂν τοὺς μετοίκους ποιοίη καί, ὡς τὸ εἰκός, πάντες ἂν οἱ\n\t\t\t\t\t\tἀπόλιδες τῆς Ἀθήνησι μετοικίας ὀρέγοιντο καὶ τὰς προσόδους ἂν αὔξοιεν. \n\t\t\t\t"
        },
        "2":{
            "0":"\n\t\t\t\t\t ὥς γε μὴν καὶ ἐμπορεύεσθαι ἡδίστη τε καὶ\n\t\t\t\t\t\tκερδαλεωτάτη ἡ πόλις, νῦν ταῦτα λέξω. πρῶτον μὲν γὰρ δήπου ναυσὶ καλλίστας\n\t\t\t\t\t\tκαὶ ἀσφαλεστάτας ὑποδοχὰς ἔχει, ὅπου γʼ ἔστιν εἰσορμισθέντας ἀδεῶς ἕνεκα\n\t\t\t\t\t\tχειμῶνος ἀναπαύεσθαι. \n\t\t\t\t",
            "1":"\n\t\t\t\t\t ἀλλὰ μὴν καὶ τοῖς ἐμπόροις ἐν μὲν ταῖς πλείσταις τῶν πόλεων ἀντιφορτίζεσθαί\n\t\t\t\t\t\tτι ἀνάγκη· νομίσμασι γὰρ οὐ χρησίμοις ἔξω χρῶνται· ἐν δὲ ταῖς Ἀθήναις\n\t\t\t\t\t\tπλεῖστα μὲν ἔστιν ἀντεξάγειν ὧν ἂν δέωνται ἄνθρωποι, ἢν δὲ μὴ βούλωνται\n\t\t\t\t\t\tἀντιφορτίζεσθαι, καὶ οἱ ἀργύριον ἐξάγοντες καλὴν ἐμπορίαν\n\t\t\t\t\t\tἐξάγουσιν. ὅπου γὰρ ἂν πωλῶσιν αὐτό, πανταχοῦ πλέον τοῦ ἀρχαίου λαμβάνουσιν.\n\t\t\t\t\t \n\t\t\t\t",
            "2":"\n\t\t\t\t\t εἰ δὲ καὶ τῇ τοῦ ἐμπορίου ἀρχῇ ἆθλα προτιθείη τις ὅστις δικαιότατα καὶ\n\t\t\t\t\t\tτάχιστα διαιροίη τὰ ἀμφίλογα, ὡς μὴ ἀπο κωλύεσθαι ἀποπλεῖν τὸν\n\t\t\t\t\t\tβουλόμενον, πολὺ ἂν καὶ διὰ ταῦτα πλείους τε καὶ ἥδιον ἐμπορεύοιντο. \n\t\t\t\t",
            "3":"\n\t\t\t\t\t ἀγαθὸν δὲ καὶ καλὸν καὶ προεδρίαις τιμᾶσθαι ἐμπόρους καὶ ναυκλήρους, καὶ ἐπὶ\n\t\t\t\t\t\tξένιά γʼ ἔστιν ὅτε καλεῖσθαι, οἳ ἂν δοκῶσιν ἀξιολόγοις καὶ πλοίοις καὶ\n\t\t\t\t\t\tἐμπορεύμασιν ὠφελεῖν τὴν πόλιν. ταῦτα γὰρ τιμώμενοι οὐ μόνον τοῦ κέρδους\n\t\t\t\t\t\tἀλλὰ καὶ τῆς τιμῆς ἕνεκεν ὡς πρὸς φίλους ἐπισπεύδοιεν ἄν. \n\t\t\t\t",
            "4":"\n\t\t\t\t\t ὅσῳ γε μὴν πλείους εἰσοικίζοιντό τε καὶ ἀφικνοῖντο, δῆλον ὅτι τοσούτῳ ἂν\n\t\t\t\t\t\tπλέον καὶ εἰσάγοιτο καὶ ἐξάγοιτο καὶ ἐκπέμποιτο καὶ πωλοῖτο καὶ μισθοφοροῖτο\n\t\t\t\t\t\tκαὶ τελεσφοροίη. \n\t\t\t\t",
            "5":"\n\t\t\t\t\t εἰς μὲν οὖν τὰς τοιαύτας αὐξήσεις τῶν προσόδων\n\t\t\t\t\t\tοὐδὲ προδαπανῆσαι δεῖ οὐδὲν ἀλλʼ ἢ ψηφίσματά τε φιλάνθρωπα καὶ ἐπιμελείας.\n\t\t\t\t\t\tὅσαι δʼ ἂν ἄλλαι δοκοῦσί μοι πρόσοδοι γίγνεσθαι, γιγνώσκω ὅτι ἀφορμῆς δεήσει\n\t\t\t\t\t\tεἰς αὐτάς. \n\t\t\t\t",
            "6":"\n\t\t\t\t\t οὐ μέντοι δύσελπίς εἰμι τὸ μὴ οὐχὶ προθύμως ἂν τοὺς πολίτας εἰς τὰ τοιαῦτα\n\t\t\t\t\t\tεἰσφέρειν, ἐνθυμούμενος ὡς πολλὰ μὲν εἰσήνεγκεν ἡ πόλις, ὅτε Ἀρκάσιν ἐβοήθει\n\t\t\t\t\t\tἐπὶ Λυσιστράτου ἡγουμένου, πολλὰ δὲ ἐπὶ Ἡγησίλεω. \n\t\t\t\t",
            "7":"\n\t\t\t\t\t ἐπίσταμαι δὲ καὶ τριήρεις πολλάκις ἐκπεμπομένας σὺν πολλῇ δαπάνῃ, καὶ ταύτας\n\t\t\t\t\t\tγενομένας , τούτου μὲν ἀδήλου ὄντος εἴτε βέλτιον εἴτε κάκιον ἔσται, ἐκείνου\n\t\t\t\t\t\tδὲ δήλου ὅτι οὐδέποτε ἀπολήψονται ἃ ἂν εἰσενέγκωσιν οὐδὲ μεθέξουσιν ὧν ἂν\n\t\t\t\t\t\t εἰσενέγκωσι . \n\t\t\t\t",
            "8":"\n\t\t\t\t\t κτῆσιν δὲ ἀπʼ οὐδενὸς ἂν οὕτω καλὴν κτήσαιντο ὥσπερ ἀφʼ οὗ ἂν προτελέσωσιν\n\t\t\t\t\t\tεἰς τὴν ἀφορμήν· ᾧ μὲν γὰρ ἂν δέκα μναῖ εἰσφορὰ γένηται, ὥσπερ ναυτικόν,\n\t\t\t\t\t\tσχεδὸν ἐπίπεμπτον αὐτῷ γίγνεται, τριώβολον τῆς ἡμέρας λαμβάνοντι· ᾧ δέ γʼ ἂν\n\t\t\t\t\t\tπέντε μναῖ, πλέον ἢ ἐπίτριτον. \n\t\t\t\t",
            "9":"\n\t\t\t\t\t οἱ δέ γε πλεῖστοι Ἀθηναίων πλείονα λήψονται κατʼ ἐνιαυτὸν ἢ ὅσα ἂν\n\t\t\t\t\t\tεἰσενέγκωσιν. οἱ γὰρ μνᾶν προτελέσαντες ἐγγὺς δυοῖν μναῖν πρόσοδον ἕξουσι,\n\t\t\t\t\t\tκαὶ ταῦτα ἐν πόλει, ὃ δοκεῖ τῶν ἀνθρωπίνων ἀσφαλέστατόν τε καὶ\n\t\t\t\t\t\tπολυχρονιώτατον εἶναι. \n\t\t\t\t",
            "10":"\n\t\t\t\t\t οἶμαι δὲ ἔγωγε, εἰ μέλλοιεν ἀναγραφήσεσθαι εὐεργέται εἰς τὸν ἅπαντα χρόνον,\n\t\t\t\t\t\tκαὶ ξένους ἂν πολλοὺς εἰσενεγκεῖν, ἔστι δʼ ἃς ἂν καὶ πόλεις τῆς ἀναγραφῆς\n\t\t\t\t\t\tὀρεγομένας. ἐλπίζω δὲ καὶ βασιλέας ἄν τινας καὶ τυράννους καὶ σατράπας\n\t\t\t\t\t\tἐπιθυμῆσαι μετασχεῖν ταύτης τῆς χάριτος. \n\t\t\t\t",
            "11":"\n\t\t\t\t\t ὁπότε γε μὴν ἀφορμὴ ὑπάρχοι, καλὸν μὲν καὶ\n\t\t\t\t\t\tἀγαθὸν ναυκλήροις οἰκοδομεῖν καταγώγια περὶ λιμένας πρὸς τοῖς ὑπάρχουσι,\n\t\t\t\t\t\tκαλὸν δὲ καὶ ἐμπόροις ἐπὶ προσήκοντας τόπους ἐπʼ ὠνῇ\n\t\t\t\t\t\tτε καὶ πράσει, καὶ τοῖς εἰσαφικνουμένοις δὲ δημόσια καταγώγια. \n\t\t\t\t",
            "12":"\n\t\t\t\t\t εἰ δὲ καὶ τοῖς ἀγοραίοις οἰκήσεις τε καὶ πωλητήρια κατασκευασθείη καὶ ἐν\n\t\t\t\t\t\tΠειραιεῖ καὶ ἐν τῷ ἄστει, ἅμα τʼ ἂν κόσμος εἴη τῇ πόλει καὶ πολλαὶ ἂν ἀπὸ\n\t\t\t\t\t\tτούτων πρόσοδοι γίγνοιντο. \n\t\t\t\t",
            "13":"\n\t\t\t\t\t ἀγαθὸν δέ μοι δοκεῖ εἶναι πειραθῆναι, εἰ καὶ ὥσπερ τριήρεις δημοσίας ἡ πόλις\n\t\t\t\t\t\tκέκτηται, οὕτω καὶ ὁλκάδας δημοσίας δυνατὸν ἂν γένοιτο κτήσασθαι καὶ ταύτας\n\t\t\t\t\t\tἐκμισθοῦν ἐπʼ ἐγγυητῶν ὥσπερ καὶ τἆλλα δημόσια. εἰ γὰρ καὶ τοῦτο οἷόν τε ὂν\n\t\t\t\t\t\tφανείη, πολλὴ ἂν καὶ ἀπὸ τούτων πρόσοδος γίγνοιτο. \n\t\t\t\t"
        },
        "3":{
            "0":"\n\t\t\t\t\t τά γε μὴν ἀργύρεια εἰ κατασκευασθείη ὡς δεῖ,\n\t\t\t\t\t\tπάμπολλα ἂν νομίζω χρήματα ἐξ αὐτῶν καὶ ἄνευ τῶν ἄλλων προσόδων προσιέναι.\n\t\t\t\t\t\tβούλομαι δὲ καὶ τοῖς μὴ εἰδόσι τὴν τούτων δύναμιν δηλῶσαι. ταύτην γὰρ\n\t\t\t\t\t\tγνόντες καὶ ὅπως χρῆσθαι δεῖ αὐτοῖς ἄμεινον ἂν βουλεύοισθε. \n\t\t\t\t",
            "1":"\n\t\t\t\t\t οὐκοῦν ὅτι μὲν πάνυ πάλαι ἐνεργά ἐστι, πᾶσι σαφές· οὐδεὶς γοῦν οὐδὲ πειρᾶται\n\t\t\t\t\t\tλέγειν ἀπὸ ποίου χρόνου ἐπεχειρήθη· οὕτω δὲ πάλαι ὀρυττομένης τε καὶ\n\t\t\t\t\t\tἐκφορουμένης τῆς ἀργυρίτιδος κατανοήσατε τί μέρος οἱ ἐκβεβλημένοι σωροὶ τῶν\n\t\t\t\t\t\tαὐτοφυῶν τε καὶ ὑπαργύρων λόφων. \n\t\t\t\t",
            "2":"\n\t\t\t\t\t οὐδὲ μὴν ὁ ἀργυρώδης τόπος εἰς μεῖόν τι συστελλόμενος, ἀλλʼ ἀεὶ ἐπὶ πλέον\n\t\t\t\t\t\tἐκτεινόμενος φανερός ἐστιν. ἐν ᾧ γε μὴν χρόνῳ οἱ πλεῖστοι ἄνθρωποι ἐγένοντο\n\t\t\t\t\t\tἐν αὐτοῖς, οὐδεὶς πώποτε ἔργου ἠπόρησεν, ἀλλʼ ἀεὶ τὰ ἔργα τῶν ἐργαζομένων\n\t\t\t\t\t\tπεριῆν. \n\t\t\t\t",
            "3":"\n\t\t\t\t\t καὶ νῦν δὲ οἱ κεκτημένοι ἐν τοῖς μετάλλοις ἀνδράποδα οὐδεὶς τοῦ πλήθους\n\t\t\t\t\t\tἀφαιρεῖ, ἀλλʼ ἀεὶ προσκτᾶται ὁπόσα ἂν πλεῖστα δύνηται. καὶ γὰρ δὴ ὅταν μὲν\n\t\t\t\t\t\tὀλίγοι ὀρύττωσι καὶ ζητῶσιν, ὀλίγα οἶμαι καὶ τὰ χρήματα εὑρίσκεται· ὅταν δὲ\n\t\t\t\t\t\tπολλοί, πολλαπλασία ἡ ἀργυρῖτις ἀναφαίνεται. \n\t\t\t\t",
            "4":"\n\t\t\t\t\t ὥστε ἐν μόνῳ τούτῳ ὧν ἐγὼ οἶδα ἔργων οὐδὲ φθονεῖ οὐδεὶς τοῖς\n\t\t\t\t\t\tἐπικατασκευαζομένοις. ἔτι δὲ οἱ μὲν ἀγροὺς κεκτημένοι πάντες ἔχοιεν ἂν\n\t\t\t\t\t\tεἰπεῖν ὁπόσα ζεύγη ἀρκεῖ εἰς τὸ χωρίον καὶ ὁπόσοι ἐργάται· ἢν δʼ ἐπὶ πλέον\n\t\t\t\t\t\tτῶν ἱκανῶν ἐμβάλλῃ τις, ζημίαν λογίζονται· ἐν δὲ τοῖς ἀργυρείοις ἔργοις\n\t\t\t\t\t\tπάντες δή φασιν ἐνδεῖσθαι ἐργατῶν. \n\t\t\t\t",
            "5":"\n\t\t\t\t\t καὶ γὰρ οὐδʼ ὥσπερ ὅταν πολλοὶ χαλκοτύποι γένωνται, ἀξίων γενομένων τῶν\n\t\t\t\t\t\tχαλκευτικῶν ἔργων, καταλύονται οἱ χαλκοτύποι, καὶ οἱ σιδηρεῖς γε ὡσαύτως·\n\t\t\t\t\t\tκαὶ ὅταν γε πολὺς σῖτος καὶ οἶνος γένηται, ἀξίων ὄντων τῶν καρπῶν,\n\t\t\t\t\t\tἀλυσιτελεῖς αἱ γεωργίαι γίγνονται, ὥστε πολλοὶ ἀφέμενοι τοῦ τὴν γῆν\n\t\t\t\t\t\tἐργάζεσθαι ἐπʼ ἐμπορίας καὶ καπηλείας καὶ τοκισμοὺς τρέπονται· ἀργυρῖτις δὲ\n\t\t\t\t\t\tὅσῳ ἂν πλείων φαίνηται καὶ ἀργύριον πλέον γίγνηται, τοσούτῳ πλείονες ἐπὶ τὸ\n\t\t\t\t\t\tἔργον τοῦτο ἔρχονται. \n\t\t\t\t",
            "6":"\n\t\t\t\t\t καὶ γὰρ δὴ ἔπιπλα μέν, ἐπειδὰν ἱκανά τις κτήσηται τῇ οἰκίᾳ, οὐ μάλα ἔτι\n\t\t\t\t\t\tπροσωνοῦνται· ἀργύριον δὲ οὐδείς πω οὕτω πολὺ ἐκτήσατο ὥστε μηκέτι\n\t\t\t\t\t\tπροσδεῖσθαι· ἀλλʼ ἤν τισι γένηται παμπληθές, τὸ περιττεῦον κατορύττοντες\n\t\t\t\t\t\tοὐδὲν ἧττον ἥδονται ἢ χρώμενοι αὐτῷ. \n\t\t\t\t",
            "7":"\n\t\t\t\t\t καὶ μὴν ὅταν γε εὖ πράττωσιν αἱ πόλεις, ἰσχυρῶς οἱ ἄνθρωποι ἀργυρίου δέονται.\n\t\t\t\t\t\tοἱ μὲν γὰρ ἄνδρες ἀμφὶ ὅπλα τε καλὰ καὶ ἵππους ἀγαθοὺς τε καὶ\n\t\t\t\t\t\tοἰκίας καὶ κατασκευὰς μεγαλοπρεπεῖς βούλονται δαπανᾶν, αἱ δὲ γυναῖκες εἰς\n\t\t\t\t\t\tἐσθῆτα πολυτελῆ καὶ χρυσοῦν κόσμον τρέπονται. \n\t\t\t\t",
            "8":"\n\t\t\t\t\t ὅταν τε αὖ νοσήσωσιν αἱ πόλεις ἢ ἀφορίαις καρπῶν ἢ πολέμῳ, ἔτι καὶ\n\t\t\t\t\t\tπολὺ μᾶλλον, ἀργοῦ τῆς γῆς γιγνομένης, καὶ εἰς ἐπιτήδεια καὶ εἰς ἐπικούρους\n\t\t\t\t\t\tνομίσματος δέονται. \n\t\t\t\t",
            "9":"\n\t\t\t\t\t εἰ δέ τις φήσειε καὶ χρυσίον μηδὲν ἧττον χρήσιμον εἶναι ἢ ἀργύριον, τούτῳ μὲν\n\t\t\t\t\t\tοὐκ ἀντιλέγω, ἐκεῖνο μέντοι οἶδα, ὅτι καὶ χρυσίον ὅταν πολὺ παραφανῇ, αὐτὸ\n\t\t\t\t\t\tμὲν ἀτιμότερον γίγνεται, τὸ δὲ ἀργύριον τιμιώτερον ποιεῖ. \n\t\t\t\t",
            "10":"\n\t\t\t\t\t ταῦτα μὲν οὖν ἐδήλωσα τούτου ἕνεκα, ὅπως θαρροῦντες μὲν ὅτι πλείστους\n\t\t\t\t\t\tἀνθρώπους ἐπὶ τὰ ἀργύρεια ἄγωμεν, θαρροῦντες δὲ κατασκευαζώμεθα ἐν αὐτοῖς,\n\t\t\t\t\t\tὡς οὔτε ἐπιλειψούσης ποτὲ τῆς ἀργυρίτιδος οὔτε τοῦ ἀργυρίου\n\t\t\t\t\t\tἀτίμου ποτὲ ἐσομένου. \n\t\t\t\t",
            "11":"\n\t\t\t\t\t δοκεῖ δέ μοι καὶ ἡ πόλις προτέρα ἐμοῦ ταῦτʼ ἐγνωκέναι· παρέχει γοῦν ἐπὶ\n\t\t\t\t\t\tἰσοτελείᾳ καὶ τῶν ξένων τῷ βουλομένῳ ἐργάζεσθαι ἐν τοῖς μετάλλοις. \n\t\t\t\t",
            "12":"\n\t\t\t\t\t ἵνα δὲ καὶ σαφέστερον περὶ τῆς τροφῆς εἴπω,\n\t\t\t\t\t\tνῦν διηγήσομαι ὡς κατασκευασθέντα τὰ ἀργύρεια ὠφελιμώτατʼ ἂν εἴη τῇ πόλει.\n\t\t\t\t\t\tἀπʼ αὐτῶν μὲν οὖν ἔγωγε ἀφʼ ὧν μέλλω λέγειν οὐδέν τι ἀξιῶ\n\t\t\t\t\t\tθαυμάζεσθαι ὡς δυσεύρετόν τι ἐξηυρηκώς· τὰ μὲν γὰρ ὧν λέξω καὶ νῦν ἔτι\n\t\t\t\t\t\tπάντες ὁρῶμεν, τὰ δὲ παροιχόμενα πάντες κατὰ ταὐτὰ αὖ ἀκούομεν. \n\t\t\t\t",
            "13":"\n\t\t\t\t\t τῆς μέντοι πόλεως πάνυ ἄξιον θαυμάσαι τὸ αἰσθανομένην πολλοὺς πλουτιζομένους\n\t\t\t\t\t\tἐξ αὐτῆς ἰδιώτας μὴ μιμεῖσθαι τούτους. πάλαι μὲν γὰρ δήπου οἷς μεμέληκεν\n\t\t\t\t\t\tἀκηκόαμεν ὅτι Νικίας ποτὲ ὁ Νικηράτου ἐκτήσατο ἐν τοῖς ἀργυρείοις χιλίους\n\t\t\t\t\t\tἀνθρώπους, οὓς ἐκεῖνος Σωσίᾳ τῷ Θρᾳκὶ ἐξεμίσθωσεν, ἐφʼ ᾧ ὀβολὸν μὲν ἀτελῆ\n\t\t\t\t\t\tἑκάστου τῆς ἡμέρας ἀποδιδόναι, τὸν δʼ ἀριθμὸν ἴσους ἀεὶ παρέχειν. \n\t\t\t\t",
            "14":"\n\t\t\t\t\t ἐγένετο δὲ καὶ Ἱππονίκῳ ἑξακόσια ἀνδράποδα κατὰ τὸν αὐτὸν τρόπον τοῦτον\n\t\t\t\t\t\tἐκδεδομένα, ἃ προσέφερε μνᾶν ἀτελῆ τῆς ἡμέρας, Φιλημονίδῃ δὲ τριακόσια\n\t\t\t\t\t\t\t ἃ ἡμιμναῖον, ἄλλοις δέ γε ὡς, οἴομαι, δύναμις ἑκάστοις\n\t\t\t\t\t\tὑπῆρχεν. \n\t\t\t\t",
            "15":"\n\t\t\t\t\t ἀτὰρ τί τὰ παλαιὰ δεῖ λέγειν; καὶ γὰρ νῦν πολλοί εἰσιν ἐν τοῖς ἀργυρείοις\n\t\t\t\t\t\tἄνθρωποι οὕτως ἐκδεδομένοι. \n\t\t\t\t",
            "16":"\n\t\t\t\t\t περαινομένων γε μὴν ὧν λέγω τοῦτʼ ἂν μόνον καινὸν γένοιτο, εἰ ὥσπερ οἱ\n\t\t\t\t\t\tἰδιῶται κτησάμενοι ἀνδράποδα πρόσοδον ἀέναον κατεσκευασμένοι εἰσίν, οὕτω καὶ\n\t\t\t\t\t\tἡ πόλις κτῷτο δημόσια ἀνδράποδα, ἕως γίγνοιτο τρία ἑκάστῳ Ἀθηναίων. \n\t\t\t\t",
            "17":"\n\t\t\t\t\t εἰ δὲ δυνατὰ λέγομεν καθʼ ἓν ἕκαστον αὐτῶν σκοπῶν ὁ βουλόμενος κρινέτω.\n\t\t\t\t\t\tοὐκοῦν τιμὴν μὲν ἀνθρώπων εὔδηλον ὅτι μᾶλλον ἂν τὸ δημόσιον δύναιτο ἢ οἱ\n\t\t\t\t\t\tἰδιῶται παρασκευάσασθαι. τῇ γε μὴν βουλῇ ῥᾴδιον καὶ κηρύξαι ἄγειν τὸν\n\t\t\t\t\t\tβουλόμενον ἀνδράποδα καὶ τὰ προσαχθέντα πρίασθαι. \n\t\t\t\t",
            "18":"\n\t\t\t\t\t ἐπειδὰν δὲ ὠνηθῇ, τί ἂν ἧττον μισθοῖτό τις παρὰ τοῦ δημοσίου ἢ παρὰ τῶν\n\t\t\t\t\t\tἰδιωτῶν, ἐπὶ τοῖς αὐτοῖς μέλλων ἕξειν; μισθοῦνται γοῦν καὶ τεμένη καὶ\n\t\t\t\t\t\t\tἱερὰ καὶ οἰκίας καὶ τέλη ὠνοῦνται παρὰ τῆς πόλεως. \n\t\t\t\t",
            "19":"\n\t\t\t\t\t ὅπως γε μὴν τὰ ὠνηθέντα σῴζηται, τῷ δημοσίῳ ἔστι λαμβάνειν ἐγγύους παρὰ τῶν\n\t\t\t\t\t\tμισθουμένων, ὥσπερ καὶ παρὰ τῶν ὠνουμένων τὰ τέλη. ἀλλὰ μὴν καὶ ἀδικῆσαί γε\n\t\t\t\t\t\tῥᾷον τῷ τέλος πριαμένῳ ἢ τῷ ἀνδράποδα μισθουμένῳ. \n\t\t\t\t",
            "20":"\n\t\t\t\t\t ἀργύριον μὲν γὰρ πῶς καὶ φωράσειεν ἄν τις τὸ δημόσιον ἐξαγόμενον, ὁμοίου τοῦ\n\t\t\t\t\t\tἰδίου ὄντος αὐτῷ; ἀνδράποδα δὲ σεσημασμένα τῷ δημοσίῳ σημάντρῳ καὶ\n\t\t\t\t\t\tπροκειμένης ζημίας τῷ τε πωλοῦντι καὶ τῷ ἐξάγοντι, πῶς ἄν τις ταῦτα\n\t\t\t\t\t\tκλέψειεν; οὐκοῦν μέχρι μὲν τούτου δυνατὸν φαίνεται τῇ πόλει εἶναι τὸ\n\t\t\t\t\t\tἀνθρώπους καὶ κτήσασθαι καὶ φυλάξαι. \n\t\t\t\t",
            "21":"\n\t\t\t\t\t εἰ δʼ αὖ τις τοῦτʼ ἐνθυμεῖται, πῶς ἐπειδὰν πολλοὶ ἐργάται γένωνται, πολλοὶ\n\t\t\t\t\t\tφανοῦνται καὶ οἱ μισθωσόμενοι, ἐκεῖνο κατανοήσας θαρρείτω, ὅτι πολλοὶ μὲν\n\t\t\t\t\t\tτῶν κατεσκευασμένων προσμισθώσονται τοὺς δημοσίους (πολλὰ γάρ ἐστι τὰ\n\t\t\t\t\t\tὑπάρχοντα), πολλοὶ δʼ εἰσὶ καὶ αὐτῶν τῶν ἐν τοῖς ἔργοις γηράσκοντες, πολλοὶ\n\t\t\t\t\t\tδὲ καὶ ἄλλοι καὶ Ἀθηναῖοι καὶ ξένοι οἳ τῷ σώματι μὲν οὔτε βούλοιντʼ ἂν οὔτε\n\t\t\t\t\t\tδύναιντʼ ἂν ἐργάζεσθαι, τῇ δὲ γνώμῃ ἐπιμελόμενοι ἡδέως ἂν τὰ ἐπιτήδεια\n\t\t\t\t\t\tπορίζοιντο. \n\t\t\t\t",
            "22":"\n\t\t\t\t\t ἤν γε μέντοι τὸ πρῶτον συστῇ διακόσια καὶ χίλια ἀνδράποδα, εἰκὸς ἤδη ἀπʼ\n\t\t\t\t\t\tαὐτῆς τῆς προσόδου ἐν ἔτεσι πέντε ἢ ἓξ μὴ μεῖον ἂν τῶν ἑξακισχιλίων\n\t\t\t\t\t\tγενέσθαι. ἀπό γε μὴν τούτου τοῦ ἀριθμοῦ ἢν ὀβολὸν ἕκαστος ἀτελῆ τῆς ἡμέρας\n\t\t\t\t\t\tπροσφέρῃ, ἡ μὲν πρόσοδος ἑξήκοντα τάλαντα τοῦ ἐνιαυτοῦ. \n\t\t\t\t",
            "23":"\n\t\t\t\t\t ἀπὸ δὲ τούτων ἢν εἰς ἄλλα ἀνδράποδα τιθῆται εἴκοσι, τοῖς τετταράκοντα ἤδη\n\t\t\t\t\t\tἐξέσται τῇ πόλει χρῆσθαι εἰς ἄλλο ὅ τι ἂν δέῃ. ὅταν δέ γε μύρια ἀναπληρωθῇ,\n\t\t\t\t\t\tἑκατὸν τάλαντα ἡ πρόσοδος ἔσται. \n\t\t\t\t",
            "24":"\n\t\t\t\t\t ὅτι δὲ δέξεται πολλαπλάσια τούτων μαρτυρήσαιεν ἄν μοι εἴ τινες ἔτι εἰσὶ τῶν\n\t\t\t\t\t\tμεμνημένων ὅσον τὸ τέλος ηὕρισκε τῶν ἀνδραπόδων πρὸ τῶν ἐν Δεκελείᾳ.\n\t\t\t\t\t\tμαρτυρεῖ δὲ κἀκεῖνο, ὅτι εἰργασμένων ἀνθρώπων ἐν τοῖς ἀργυρείοις ἐν τῷ παντὶ\n\t\t\t\t\t\tχρόνῳ ἀναριθμήτων νῦν οὐδὲν διαφέρει τὰ ἀργύρεια ἢ οἷα οἱ πρόγονοι ἡμῶν ὄντα\n\t\t\t\t\t\tἐμνημόνευον αὐτά. \n\t\t\t\t",
            "25":"\n\t\t\t\t\t καὶ τὰ νῦν δὲ γιγνόμενα πάντα μαρτυρεῖ ὅτι οὐκ ἄν ποτε πλείω ἀνδράποδα ἐκεῖ\n\t\t\t\t\t\tγένοιτο ἢ ὅσων ἂν τὰ ἔργα δεῖται. οὔτε γὰρ βάθους πέρας οὔτε\n\t\t\t\t\t\tὑπονόμων οἱ ὀρύττοντες εὑρίσκουσι. \n\t\t\t\t",
            "26":"\n\t\t\t\t\t καὶ μὴν καινοτομεῖν γε οὐδὲν ἧττον ἔξεστι νῦν ἢ πρότερον. οὐ τοίνυν οὐδʼ\n\t\t\t\t\t\tεἰπεῖν ἂν ἔχοι εἰδὼς οὐδεὶς πότερον ἐν τοῖς κατατετμημένοις πλείων ἀργυρῖτις\n\t\t\t\t\t\tἢ ἐν τοῖς ἀτμήτοις ἐστί. \n\t\t\t\t",
            "27":"\n\t\t\t\t\t τί δῆτα, φαίη ἄν τις, οὐ καὶ νῦν, ὥσπερ ἔμπροσθεν, πολλοὶ καινοτομοῦσιν; ὅτι\n\t\t\t\t\t\tπενέστεροι μὲν νῦν εἰσιν οἱ περὶ τὰ μέταλλα· νεωστὶ γὰρ πάλιν\n\t\t\t\t\t\tκατασκευάζονται· κίνδυνος δὲ μέγας τῷ καινοτομοῦντι· \n\t\t\t\t",
            "28":"\n\t\t\t\t\t ὁ μὲν γὰρ εὑρὼν ἀγαθὴν ἐργασίαν πλούσιος γίγνεται, ὁ δὲ μὴ εὑρὼν πάντα\n\t\t\t\t\t\tἀπόλλυσιν ὅσα ἂν δαπανήσῃ. εἰς τοῦτον οὖν τὸν κίνδυνον οὐ μάλα πως ἐθέλουσιν\n\t\t\t\t\t\tοἱ νῦν ἰέναι. \n\t\t\t\t",
            "29":"\n\t\t\t\t\t ἐγὼ μέντοι ἔχειν μοι δοκῶ καὶ περὶ τούτου συμβουλεῦσαι ὡς ἂν ἀσφαλέστατα\n\t\t\t\t\t\tκαινοτομοῖτο. εἰσὶ μὲν γὰρ δήπου Ἀθηναίων δέκα φυλαί· εἰ δʼ ἡ πόλις δοίη\n\t\t\t\t\t\tἑκάστῃ αὐτῶν ἴσα ἀνδράποδα, αἱ δὲ κοινωσάμεναι τὴν τύχην καινοτομοῖεν, οὕτως\n\t\t\t\t\t\tἄν, εἰ μία εὕροι, \n\t\t\t\t",
            "30":"\n\t\t\t\t\t πάσαις ἂν λυσιτελὲς ἀποδείξειεν, εἰ δὲ δύο ἢ τρεῖς ἢ τέτταρες ἢ αἱ ἡμίσειαι\n\t\t\t\t\t\tεὕροιεν, δῆλον ὅτι ἔτι λυσιτελέστερα ἂν τὰ ἔργα ταῦτα γίγνοιτο.\n\t\t\t\t\t\tτό γε μὴν πάσας ἀποτυχεῖν οὐδενὶ τῶν παρεληλυθότων ἐοικός. \n\t\t\t\t",
            "31":"\n\t\t\t\t\t οἷόν τε δὴ οὕτως καὶ ἰδιώτας συνισταμένους καὶ κοινουμένους τὴν τύχην\n\t\t\t\t\t\tἀσφαλέστερον κινδυνεύειν. μηδὲ μέντοι τοῦτο φοβεῖσθε, ὡς ἢ τὸ δημόσιον οὕτω\n\t\t\t\t\t\tκατασκευαζόμενον παραλυπήσει τοὺς ἰδιώτας ἢ οἱ ἰδιῶται τὸ δημόσιον· ἀλλʼ\n\t\t\t\t\t\tὥσπερ σύμμαχοι, ὅσῳ ἂν πλείους συνιῶσιν, ἰσχυροτέρους ἀλλήλους ποιοῦσιν,\n\t\t\t\t\t\tοὕτω καὶ ἐν τοῖς ἀργυρείοις ὅσῳπερ ἂν πλείους ἐργάζωνται, τόσῳ πλείω τἀγαθὰ\n\t\t\t\t\t\tεὑρήσουσί τε καὶ ἐκφορήσουσι. \n\t\t\t\t",
            "32":"\n\t\t\t\t\t καὶ ἐμοὶ μὲν δὴ εἴρηται ὡς ἂν ἡγοῦμαι\n\t\t\t\t\t\tκατασκευασθείσης τῆς πόλεως ἱκανὴν ἂν πᾶσιν Ἀθηναίοις τροφὴν ἀπὸ κοινοῦ\n\t\t\t\t\t\tγενέσθαι. \n\t\t\t\t",
            "33":"\n\t\t\t\t\t εἰ δέ τινες λογιζόμενοι παμπόλλης ἂν δεῖν ἀφορμῆς εἰς ταῦτα πάντα οὐχ\n\t\t\t\t\t\tἡγοῦνται ἱκανὰ ἄν ποτε χρήματα εἰσενεχθῆναι, μηδὲ οὕτως ἀθυμούντων. \n\t\t\t\t",
            "34":"\n\t\t\t\t\t οὐ γὰρ οὕτως ἔχει, ὡς ἀνάγκῃ ἅμα ταῦτα πάντα γίγνεσθαι ἢ μηδὲν ὄφελος αὐτῶν\n\t\t\t\t\t\tεἶναι· ἀλλʼ ὁπόσα ἂν ἢ οἰκοδομηθῇ ἢ ναυπηγηθῇ ἢ ἀνδράποδα ὠνηθῇ, εὐθὺς ταῦτα\n\t\t\t\t\t\tἐν ὠφελείᾳ ἔσται. \n\t\t\t\t",
            "35":"\n\t\t\t\t\t ἀλλὰ μὴν καὶ τῇδέ γε συμφορώτερον τὸ κατὰ μέρος ἢ τὸ ἅμα πάντα πράττεσθαι.\n\t\t\t\t\t\tοἰκοδομοῦντές τε γὰρ ἁθρόοι πολυτελέστερον ἂν καὶ κάκιον ἢ κατὰ μέρος\n\t\t\t\t\t\tἀποτελοῖμεν, ἀνδράποδα δὲ παμπληθῆ ζητοῦντες ἀναγκαζοίμεθʼ ἂν καὶ χείρω καὶ\n\t\t\t\t\t\tτιμιώτερα ὠνεῖσθαι. \n\t\t\t\t",
            "36":"\n\t\t\t\t\t κατά γε μὴν τὸ δυνατὸν περαίνοντες τὰ μὲν καλῶς γνωσθέντα καὶ αὖθις ἂν ἡμῖν\n\t\t\t\t\t\tοἰόμεθα · \n\t\t\t\t",
            "37":"\n\t\t\t\t\t εἰ δέ τι ἁμαρτηθείη, ἀπεχοίμεθα ἂν αὐτοῦ. ἔτι δὲ πάντων ἅμα γιγνομένων ἡμᾶς\n\t\t\t\t\t\tἂν ἅπαντα δέοι ἐκπορίζεσθαι· εἰ δὲ τὰ μὲν περαίνοιτο, τὰ δὲ μέλλοι, ἡ\n\t\t\t\t\t\tὑπάρξασα πρόσοδος τὸ ἐπιτήδειον συγκατασκευάζοι ἄν. \n\t\t\t\t",
            "38":"\n\t\t\t\t\t ὃ δὲ ἴσως φοβερώτατον δοκεῖ πᾶσιν εἶναι, μή, εἰ ἄγαν πολλὰ κτήσαιτο ἡ πόλις\n\t\t\t\t\t\tἀνδράποδα, ὑπεργεμισθείη ἂν τὰ ἔργα, καὶ τούτου τοῦ φόβου ἀπηλλαγμένοι ἂν\n\t\t\t\t\t\tεἴημεν, εἰ μὴ πλείονας ἀνθρώπους ἢ ὅσους αὐτὰ τὰ ἔργα προσαιτοίη κατʼ\n\t\t\t\t\t\tἐνιαυτὸν ἐμβάλοιμεν. \n\t\t\t\t",
            "39":"\n\t\t\t\t\t οὕτως ἔμοιγε δοκεῖ, ᾗπερ ῥᾷστον, ταύτῃ καὶ ἄριστον εἶναι ταῦτα πράττειν. εἰ\n\t\t\t\t\t\tδʼ αὖ διὰ τὰς ἐν τῷ νῦν πολέμῳ γεγενημένας εἰσφορὰς νομίζετʼ ἂν μηδʼ ὁτιοῦν\n\t\t\t\t\t\tδύνασθαι εἰσενεγκεῖν, ὑμεῖς δὴ ὅσα μὲν πρὸ τῆς εἰρήνης χρήματα ηὕρισκε τὰ\n\t\t\t\t\t\tτέλη, ἀπὸ τοσούτων καὶ τὸ ἐπιὸν ἔτος διοικεῖτε τὴν πόλιν, ὅσα δʼ ἂν\n\t\t\t\t\t\tἐφευρίσκῃ διὰ τὸ εἰρήνην τε εἶναι καὶ διὰ τὸ θεραπεύεσθαι μετοίκους καὶ\n\t\t\t\t\t\tἐμπόρους καὶ διὰ τὸ πλειόνων ἀνθρώπων πλείω εἰσάγεσθαι καὶ ἐξάγεσθαι καὶ διὰ\n\t\t\t\t\t\tτὸ τὰ ἐλλιμένια καὶ τὰς ἀγορὰς αὐξάνεσθαι, ταῦτα λαμβάνοντες\n\t\t\t\t\t\tκατασκευάζεσθε ὡς ἂν πλεῖσται αἱ πρόσοδοι γίγνοιντο. \n\t\t\t\t",
            "40":"\n\t\t\t\t\t εἰ δέ τινες αὖ φοβοῦνται μὴ ματαία ἂν γένοιτο αὕτη ἡ κατασκευή, εἰ πόλεμος\n\t\t\t\t\t\tἐγερθείη, ἐννοησάτωσαν ὅτι τούτων γιγνομένων πολὺ φοβερώτερος ὁ πόλεμος τοῖς\n\t\t\t\t\t\tἐπιφέρουσιν ἢ τῇ πόλει. \n\t\t\t\t",
            "41":"\n\t\t\t\t\t τί γὰρ δὴ εἰς πόλεμον κτῆμα χρησιμώτερον ἀνθρώπων; πολλὰς μὲν γὰρ ναῦς\n\t\t\t\t\t\tπληροῦν ἱκανοὶ ἂν εἶεν δημοσίᾳ· πολλοὶ δʼ ἂν καὶ πεζοὶ δημοσίᾳ \n\t\t\t\t\t\tδύναιντʼ ἂν βαρεῖς εἶναι τοῖς πολεμίοις, εἴ τις αὐτοὺς θεραπεύοι. \n\t\t\t\t",
            "42":"\n\t\t\t\t\t λογίζομαι δʼ ἔγωγε καὶ πολέμου γιγνομένου οἷόν\n\t\t\t\t\t\tτʼ εἶναι μὴ ἐκλείπεσθαι τὰ ἀργύρεια. ἔστι μὲν γὰρ δήπου περὶ τὰ μέταλλα ἐν\n\t\t\t\t\t\tτῇ πρὸς μεσημβρίαν θαλάττῃ τεῖχος ἐν Ἀναφλύστῳ, ἔστι δʼ ἐν τῇ\n\t\t\t\t\t\tπρὸς ἄρκτον τεῖχος ἐν Θορικῷ· ἀπέχει δὲ ταῦτα ἀπʼ ἀλλήλων ἀμφὶ τὰ ἑξήκοντα\n\t\t\t\t\t\tστάδια. \n\t\t\t\t",
            "43":"\n\t\t\t\t\t εἰ οὖν καὶ ἐν μέσῳ τούτων γένοιτο ἐπὶ τῷ ὑψηλοτάτῳ Βήσης τρίτον ἔρυμα,\n\t\t\t\t\t\tσυνήκοι τʼ ἂν τὰ ἔργα εἰς ἓν ἐξ ἁπάντων τῶν τειχῶν, καὶ εἴ τι αἰσθάνοιτο\n\t\t\t\t\t\tπολεμικόν, βραχὺ ἂν εἴη ἑκάστῳ εἰς τὸ ἀσφαλὲς ἀποχωρῆσαι. \n\t\t\t\t",
            "44":"\n\t\t\t\t\t εἰ δὲ καὶ ἔλθοιεν πλείους οἱ πολέμιοι, δῆλον ὅτι εἰ μὲν σῖτον ἢ οἶνον ἢ\n\t\t\t\t\t\tπρόβατα ἔξω εὕροιεν, ἀφέλοιντʼ ἂν ταῦτα· ἀργυρίτιδος δὲ κρατήσαντες τί ἂν\n\t\t\t\t\t\tμᾶλλον ἢ λίθοις ἔχοιεν χρῆσθαι; \n\t\t\t\t",
            "45":"\n\t\t\t\t\t πῶς δὲ καὶ ὁρμήσειαν ἄν ποτε πολέμιοι πρὸς τὰ μέταλλα; ἀπέχει μὲν\n\t\t\t\t\t\tγὰρ δήπου τῶν ἀργυρείων ἡ ἐγγύτατα πόλις Μέγαρα πολὺ πλέον τῶν\n\t\t\t\t\t\tπεντακοσίων σταδίων· ἀπέχει δὲ ἡ μετὰ ταῦτα πλησιαίτατα Θῆβαι πολὺ πλέον τῶν\n\t\t\t\t\t\tἑξακοσίων. \n\t\t\t\t",
            "46":"\n\t\t\t\t\t ἢν οὖν πορεύωνται ἐντεῦθέν ποθεν ἐπὶ τὰ ἀργύρεια, παριέναι αὐτοὺς δεήσει τὴν\n\t\t\t\t\t\tπόλιν· κἂν μὲν ὦσιν ὀλίγοι, εἰκὸς αὐτοὺς ἀπόλλυσθαι καὶ ὑπὸ ἱππέων καὶ ὑπὸ\n\t\t\t\t\t\tπεριπόλων. πολλῇ γε μὴν δυνάμει πορεύεσθαι ἐξερημοῦντας τὰ ἑαυτῶν χαλεπόν·\n\t\t\t\t\t\tπολὺ γὰρ ἐγγύτερον ἂν εἴη ταῖς πόλεσιν αὐτῶν τὸ τῶν Ἀθηναίων ἄστυ ἢ αὐτοὶ\n\t\t\t\t\t\t\t οἱ πρὸς τοῖς μετάλλοις ὄντες. \n\t\t\t\t",
            "47":"\n\t\t\t\t\t εἰ δὲ καὶ ἔλθοιεν, πῶς ἂν καὶ δύναιντο μένειν μὴ ἔχοντες τὰ ἐπιτήδεια;\n\t\t\t\t\t\tἐπισιτίζεσθαί γε μὴν μέρει μὲν κίνδυνος καὶ περὶ τῶν μετιόντων καὶ περὶ ὧν\n\t\t\t\t\t\tἀγωνίζονται· πάντες δὲ ἀεὶ μετιόντες πολιορκοῖντʼ ἂν μᾶλλον ἢ πολιορκοῖεν.\n\t\t\t\t\t \n\t\t\t\t",
            "48":"\n\t\t\t\t\t οὐ τοίνυν μόνον ἡ ἀπὸ τῶν ἀνδραπόδων ἀποφορὰ\n\t\t\t\t\t\tτὴν διατροφὴν τῇ πόλει αὔξοι ἄν, ἀλλὰ πολυανθρωπίας περὶ τὰ μέταλλα\n\t\t\t\t\t\tἁθροιζομένης καὶ ἀπʼ ἀγορᾶς τῆς ἐκεῖ καὶ ἀπʼ οἰκιῶν περὶ τἀργύρεια δημοσίων\n\t\t\t\t\t\tκαὶ ἀπὸ καμίνων καὶ ἀπὸ τῶν ἄλλων ἁπάντων πρόσοδοι ἂν πολλαὶ γίγνοιντο. \n\t\t\t\t",
            "49":"\n\t\t\t\t\t ἰσχυρῶς γὰρ καὶ αὐτὴ πολυάνθρωπος ἂν γένοιτο πόλις, εἰ οὕτως κατασκευασθείη·\n\t\t\t\t\t\tκαὶ οἵ γε χῶροι οὐδὲν ἂν εἶεν μείονος ἄξιοι τοῖς κεκτημένοις ἐνταῦθα ἢ τοῖς\n\t\t\t\t\t\tπερὶ τὸ ἄστυ. \n\t\t\t\t",
            "50":"\n\t\t\t\t\t πραχθέντων γε μὴν ὧν εἴρηκα ξύμ φημὶ ἐγὼ οὐ μόνον ἂν χρήμασιν\n\t\t\t\t\t\tεὐπορωτέραν τὴν πόλιν εἶναι, ἀλλὰ καὶ εὐπειθεστέραν καὶ εὐτακτοτέραν καὶ\n\t\t\t\t\t\tεὐπολεμωτέραν γενέσθαι. \n\t\t\t\t",
            "51":"\n\t\t\t\t\t οἵ τε γὰρ ταχθέντες γυμνάζεσθαι πολὺ ἂν ἐπιμελέστερον τοῦτο πράττοιεν ἐν τοῖς\n\t\t\t\t\t\tγυμνασίοις τὴν τροφὴν ἀπολαμβάνοντες πλείω ἢ ἐν ταῖς λαμπάσι\n\t\t\t\t\t\tγυμνασιαρχούμενοι· οἵ τε φρουρεῖν ἐν τοῖς φρουρίοις οἵ τε πελτάζειν καὶ\n\t\t\t\t\t\tπεριπολεῖν τὴν χώραν πάντα ταῦτα μᾶλλον ἂν πράττοιεν, ἐφʼ ἑκάστοις τῶν ἔργων\n\t\t\t\t\t\tτῆς τροφῆς ἀποδιδομένης. \n\t\t\t\t"
        },
        "4":{
            "0":"\n\t\t\t\t\t εἰ δὲ σαφὲς δοκεῖ εἶναι ὡς, εἰ μέλλουσι πᾶσαι\n\t\t\t\t\t\tαἱ πρόσοδοι ἔκπλεῳ προσιέναι, ὅτι εἰρήνην δεῖ ὑπάρχειν, ἆρʼ οὐκ ἄξιον καὶ\n\t\t\t\t\t\tεἰρηνοφύλακας καθιστάναι; πολὺ γὰρ ἂν καὶ αὕτη αἱρεθεῖσα ἡ ἀρχὴ\n\t\t\t\t\t\tπροσφιλεστέραν καὶ οἰκειοτέραν εἰσαφικνεῖσθαι πᾶσιν ἀνθρώποις ποιήσειε τὴν\n\t\t\t\t\t\tπόλιν. \n\t\t\t\t",
            "1":"\n\t\t\t\t\t εἰ δέ τινες οὕτω γιγνώσκουσιν, ὡς ἐὰν ἡ πόλις εἰρήνην ἄγουσα διατελῇ,\n\t\t\t\t\t\tἀδυνατωτέρα τε καὶ ἀδοξοτέρα καὶ ἧττον ὀνομαστὴ ἐν τῇ Ἑλλάδι ἔσται, καὶ\n\t\t\t\t\t\tοὗτοί γε ὡς ἐμῇ δόξῃ παραγγέλλω σκοποῦσιν . εὐδαιμονέσταται μὲν γὰρ δήπου\n\t\t\t\t\t\tπόλεις λέγονται, αἳ ἂν πλεῖστον χρόνον ἐν εἰρήνῃ διατελῶσι· πασῶν δὲ πόλεων\n\t\t\t\t\t\tἈθῆναι μάλιστα πεφύκασιν ἐν εἰρήνῃ αὔξεσθαι. \n\t\t\t\t",
            "2":"\n\t\t\t\t\t τίνες γὰρ ἡσυχίαν ἀγούσης τῆς πόλεως οὐ προσδέοιντʼ ἂν αὐτῆς ἀρξάμενοι ἀπὸ\n\t\t\t\t\t\tναυκλήρων καὶ ἐμπόρων; οὐχ οἱ πολύσιτοι, οὐχ οἱ πολύοινοι οὐχ οἱ\n\t\t\t\t\t\t\tἡδύοινοι ; τί δὲ οἱ πολυέλαιοι, τί δὲ οἱ πολυπρόβατοι, οἱ δὲ γνώμῃ\n\t\t\t\t\t\tκαὶ ἀργυρίῳ δυνάμενοι χρηματίζεσθαι; \n\t\t\t\t",
            "3":"\n\t\t\t\t\t καὶ μὴν χειροτέχναι τε καὶ σοφισταὶ καὶ φιλόσοφοι, οἱ δὲ ποιηταί, οἱ δὲ τὰ\n\t\t\t\t\t\tτούτων μεταχειριζόμενοι, οἱ δὲ ἀξιοθεάτων ἢ ἀξιακούστων ἱερῶν ἢ ὁσίων\n\t\t\t\t\t\tἐπιθυμοῦντες; ἀλλὰ μὴν καὶ οἱ δεόμενοι πολλὰ ταχὺ ἀποδίδοσθαι ἢ πρίασθαι ποῦ\n\t\t\t\t\t\tτούτων μᾶλλον ἂν τύχοιεν ἢ Ἀθήνησιν; \n\t\t\t\t",
            "4":"\n\t\t\t\t\t εἰ δὲ πρὸς ταῦτα μὲν οὐδεὶς ἀντιλέγει, τὴν δὲ ἡγεμονίαν βουλόμενοί τινες\n\t\t\t\t\t\tἀναλαβεῖν τὴν πόλιν, ταύτην διὰ πολέμου μᾶλλον ἢ διʼ εἰρήνης ἡγοῦνται ἂν\n\t\t\t\t\t\tκαταπραχθῆναι, ἐννοησάτωσαν πρῶτον μὲν τὰ Μηδικά, πότερον βιαζόμενοι ἢ\n\t\t\t\t\t\tεὐεργετοῦντες τοὺς Ἕλληνας ἡγεμονίας τε τοῦ ναυτικοῦ καὶ ἑλληνοταμιείας\n\t\t\t\t\t\tἐτύχομεν. \n\t\t\t\t",
            "5":"\n\t\t\t\t\t ἔτι δὲ ἐπεὶ ὠμῶς ἄγαν δόξασα προστατεύειν ἡ πόλις ἐστερήθη τῆς ἀρχῆς, οὐ καὶ\n\t\t\t\t\t\tτότε, ἐπεὶ τοῦ ἀδικεῖν ἀπεσχόμεθα, πάλιν ὑπὸ τῶν νησιωτῶν ἑκόντων προστάται\n\t\t\t\t\t\tτοῦ ναυτικοῦ ἐγενόμεθα; \n\t\t\t\t",
            "6":"\n\t\t\t\t\t οὔκουν καὶ Θηβαῖοι εὐεργετούμενοι ἡγεμονεύειν αὑτῶν ἔδωκαν Ἀθηναίοις; ἀλλὰ\n\t\t\t\t\t\tμὴν καὶ Λακεδαιμόνιοι οὐ βιασθέντες ὑφʼ ἡμῶν ἀλλʼ εὖ πάσχοντες ἐπέτρεψαν\n\t\t\t\t\t\tἈθηναίοις περὶ τῆς ἡγεμονίας θέσθαι ὅπως βούλοιντο. \n\t\t\t\t",
            "7":"\n\t\t\t\t\t νῦν δέ γε διὰ τὴν ἐν τῇ Ἑλλάδι ταραχὴν παραπεπτωκέναι μοι δοκεῖ τῇ πόλει ὥστε\n\t\t\t\t\t\tκαὶ ἄνευ πόνων καὶ ἄνευ κινδύνων καὶ ἄνευ δαπάνης ἀνακτᾶσθαι τοὺς Ἕλληνας.\n\t\t\t\t\t\tἔστι μὲν γὰρ πειρᾶσθαι διαλλάττειν τὰς πολεμούσας πρὸς ἀλλήλας πόλεις, ἔστι\n\t\t\t\t\t\tδὲ συναλλάττειν, εἴ τινες ἐν αὑταῖς στασιάζουσιν. \n\t\t\t\t",
            "8":"\n\t\t\t\t\t εἰ δὲ καὶ ὅπως τὸ ἐν Δελφοῖς ἱερὸν αὐτόνομον ὥσπερ πρόσθεν γένοιτο\n\t\t\t\t\t\tφανεροὶ εἴητʼ ἐπιμελούμενοι, μὴ συμπολεμοῦντες ἀλλὰ πρεσβεύοντες ἀνὰ τὴν\n\t\t\t\t\t\tἙλλάδα, ἐγὼ μὲν οὐδὲν ἂν οἶμαι θαυμαστὸν εἶναι, εἰ καὶ πάντας τοὺς Ἕλληνας\n\t\t\t\t\t\tὁμογνώμονάς τε καὶ συνόρκους καὶ συμμάχους λάβοιτε ἐπʼ ἐκείνους, οἵτινες\n\t\t\t\t\t\tἐκλιπόντων Φωκέων τὸ ἱερὸν καταλαμβάνειν πειρῷντο. \n\t\t\t\t",
            "9":"\n\t\t\t\t\t εἰ δὲ καὶ ὅπως ἀνὰ πᾶσαν γῆν καὶ θάλατταν εἰρήνη ἔσται φανεροὶ εἴητε\n\t\t\t\t\t\tἐπιμελόμενοι, ἐγὼ μὲν οἶμαι πάντας ἂν εὔχεσθαι μετὰ τὰς ἑαυτῶν πατρίδας\n\t\t\t\t\t\tἈθήνας μάλιστα σῴζεσθαι. \n\t\t\t\t",
            "10":"\n\t\t\t\t\t εἰ δέ τις αὖ εἰς χρήματα κερδαλεώτερον νομίζει εἶναι τῇ πόλει πόλεμον ἢ\n\t\t\t\t\t\tεἰρήνην, ἐγὼ μὲν οὐκ οἶδα πῶς ἂν ἄμεινον ταῦτα κριθείη ἢ εἴ τις τὰ\n\t\t\t\t\t\tπρογεγενημένα ἐπανασκοποίη τῇ πόλει πῶς ἀποβέβηκεν. \n\t\t\t\t",
            "11":"\n\t\t\t\t\t εὑρήσει γὰρ τό τε παλαιὸν ἐν εἰρήνῃ μὲν πάνυ πολλὰ χρήματα εἰς τὴν πόλιν\n\t\t\t\t\t\tἀνενεχθέντα, ἐν πολέμῳ δὲ πάντα ταῦτα καταδαπανηθέντα· γνώσεται δʼ, ἢν\n\t\t\t\t\t\tσκοπῇ, καὶ ἐν τῷ νῦν χρόνῳ διὰ μὲν τὸν πόλεμον καὶ τῶν προσόδων πολλὰς\n\t\t\t\t\t\tἐκλιπούσας καὶ τὰς εἰσελθούσας εἰς παντοδαπὰ πολλὰ \n\t\t\t\t\t\tκαταδαπανηθείσας, ἐπεὶ δὲ εἰρήνη κατὰ θάλατταν γεγένηται, ηὐξημένας τε τὰς\n\t\t\t\t\t\tπροσόδους, καὶ ταύταις ἐξὸν τοῖς πολίταις χρῆσθαι ὅ τι βούλονται. \n\t\t\t\t",
            "12":"\n\t\t\t\t\t εἰ δέ τίς με ἐπερωτῴη· ἦ καί, ἄν τις ἀδικῇ τὴν πόλιν, λέγεις ὡς χρὴ καὶ πρὸς\n\t\t\t\t\t\tτοῦτον εἰρήνην ἄγειν; οὐκ ἂν φαίην· ἀλλὰ μᾶλλον λέγω ὅτι πολὺ θᾶττον ἂν\n\t\t\t\t\t\tτιμωροίμεθα αὐτούς, εἰ μηδένα ὑπάρχοιμεν ἀδικοῦντες· οὐδένα γὰρ ἂν ἔχοιεν\n\t\t\t\t\t\tσύμμαχον. \n\t\t\t\t"
        },
        "5":{
            "0":"\n\t\t\t\t\t ἀλλʼ εἴ γε μὴν τῶν εἰρημένων ἀδύνατον μὲν\n\t\t\t\t\t\tμηδέν ἐστι μηδὲ χαλεπόν, πραττομένων δὲ αὐτῶν προσφιλέστεροι μὲν τοῖς Ἕλλησι\n\t\t\t\t\t\tγενησόμεθα, ἀσφαλέστερον δὲ οἰκήσομεν, εὐκλεέστεροι δὲ ἐσόμεθα, καὶ ὁ μὲν\n\t\t\t\t\t\tδῆμος τροφῆς εὐπορήσει, οἱ δὲ πλούσιοι τῆς εἰς τὸν πόλεμον δαπάνης\n\t\t\t\t\t\tἀπαλλαγήσονται, περιουσίας δὲ πολλῆς γενομένης μεγαλοπρεπέστερον μὲν ἔτι ἢ\n\t\t\t\t\t\tνῦν ἑορτὰς ἄξομεν, ἱερὰ δʼ ἐπισκευάσομεν, τείχη δὲ καὶ νεώρια ἀνορθώσομεν,\n\t\t\t\t\t\tἱερεῦσι δὲ καὶ βουλῇ καὶ ἀρχαῖς καὶ ἱππεῦσι τὰ πάτρια ἀποδώσομεν, πῶς οὐκ\n\t\t\t\t\t\tἄξιον ὡς τάχιστα τούτοις ἐγχειρεῖν, ἵνα ἔτι ἐφʼ ἡμῶν ἐπίδωμεν τὴν πόλιν μετʼ\n\t\t\t\t\t\tἀσφαλείας εὐδαιμονοῦσαν; \n\t\t\t\t",
            "1":"\n\t\t\t\t\t εἴ γε μὴν ταῦτα δόξειεν ὑμῖν πράττειν, συμβουλεύσαιμʼ ἂν ἔγωγε πέμψαντας καὶ\n\t\t\t\t\t\tεἰς Δωδώνην καὶ εἰς Δελφοὺς ἐπερέσθαι τοὺς θεοὺς εἰ λῷον καὶ ἄμεινον εἴη ἂν\n\t\t\t\t\t\tτῇ πόλει οὕτω κατασκευαζομένῃ καὶ αὐτίκα καὶ εἰς τὸν ἔπειτα χρόνον. \n\t\t\t\t",
            "2":"\n\t\t\t\t\t εἰ δὲ ταῦτα συναινοῖεν, τότʼ ἂν αὖ φαίην χρῆναι ἐπερωτᾶν τίνας θεῶν\n\t\t\t\t\t\tπροσποιούμενοι ταῦτα κάλλιστα καὶ ἄριστα πράττοιμεν ἄν· οὓς δʼ ἀνέλοιεν\n\t\t\t\t\t\tθεούς, τούτοις εἰκὸς καλλιερήσαντας ἄρχεσθαι τοῦ ἔργου. σὺν γὰρ θεῷ\n\t\t\t\t\t\tπραττομένων εἰκὸς καὶ τὰς πράξεις προϊέναι ἐπὶ τὸ λῷον καὶ ἄμεινον ἀεὶ τῇ\n\t\t\t\t\t\tπόλει. \n\t\t\t\t"
        }
    },
    "source":"Perseus Digital Library",
    "originalTitle":"Ways and Means",
    "edition":"Xenophon, creator; Xenophontis Opera omnia Volume V Opuscula; Marchant, E. C. (Edgar Cardew), 1864-1960, editor",
    "sourceLink":"http://www.perseus.tufts.edu/hopper/",
    "meta":"chapter-section"
}