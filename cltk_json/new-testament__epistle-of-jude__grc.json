{
    "language":"grc",
    "englishTitle":"Epistle of Jude",
    "original-urn":"urn:cts:greekLit:tlg0031.tlg026.perseus-grc2",
    "author":"new testament",
    "urn":"urn:cts:greekLit:tlg0031.tlg026.perseus-grc2-simple",
    "text":{
        "0":{
            "0":"\n \n ΙΟΥΔΑΣ Ἰησοῦ Χριστοῦ δοῦλος, ἀδελφὸς δὲ \n\n Ἰακώβου, τοῖς ἐν θεῷ πατρὶ ἠγαπημένοις καὶ Ἰησοῦ Χριστῷ τετηρημένοις κλητοῖς·\n ",
            "1":"\n ἔλεος ὑμῖν καὶ εἰρήνη καὶ ἀγάπη\n\nπληθυνθείη.\n ",
            "2":"\n \n Ἀγαπητοί, πᾶσαν σπουδὴν ποιούμενος γράφειν ὑμῖν\n\nπερὶ τῆς κοινῆς ἡμῶν σωτηρίας ἀνάγκην ἔσχον γράψαι\n\nὑμῖν παρακαλῶν ἐπαγωνίζεσθαι τῇ ἅπαξ παραδοθείσῃ\n\nτοῖς ἁγίοις πίστει.\n ",
            "3":"\n παρεισεδύησαν γάρ τινες ἄνθρωποι, οἱ\n\nπάλαι προγεγραμμένοι εἰς τοῦτο τὸ κρίμα, ἀσεβεῖς, τὴν\n\nτοῦ θεοῦ ἡμῶν χάριτα μετατιθέντες εἰς ἀσέλγειαν καὶ τὸν\n\nμόνον δεσπότην καὶ κύριον ἡμῶν Ἰησοῦν Χριστὸν ἀρνούμενοι.\n ",
            "4":"\n Ὑπομνῆσαι δὲ ὑμᾶς βούλομαι, εἰδότας\n\n\n\n ἅπαξ πάντα, ὅτι Κύριος λαὸν ἐκ γῆς Αἰγύπτου σώσας\n\nτὸ δεύτερον τοὺς μὴ πιστεύσαντας ἀπώλεσεν,\n ",
            "5":"\n ἀγγέλους\n\nτε τοὺς μὴ τηρήσαντας τὴν ἑαυτῶν ἀρχὴν ἀλλὰ ἀπολιπόντας \n\nτὸ ἴδιον οἰκητήριον εἰς κρίσιν μεγάλης ἡμέρας\n\n\n\n δεσμοῖς ἀϊδίοις ὑπὸ ζόφον τετήρηκεν·\n ",
            "6":"\n ὡς Σόδομα καὶ\n\nΓόμορρα καὶ αἱ περὶ αὐτὰς πόλεις, τὸν ὅμοιον τρόπον\n\nτούτοις ἐκπορνεύσασαι καὶ ἀπελθοῦσαι ὀπίσω σαρκὸς\n\nἑτέρας, πρόκεινται δεῖγμα πυρὸς αἰωνίου δίκην ὑπέχουσαι.\n ",
            "7":"\n Ὁμοίως μέντοι καὶ οὗτοι ἐνυπνιαζόμενοι\n\nσάρκα μὲν μιαίνουσιν, κυριότητα δὲ ἀθετοῦσιν, δόξας δὲ\n\nβλασφημοῦσιν.\n ",
            "8":"\n Ὁ δὲ\n Μιχαὴλ ὁ ἀρχάγγελος, \n ὅτε τῷ\n\nδιαβόλῳ διακρινόμενος διελέγετο περὶ τοῦ Μωυσέως σώματος, \n\nοὐκ ἐτόλμησεν κρίσιν ἐπενεγκεῖν βλασφημίας,\n \n ἀλλὰ εἶπεν\n Ἐπιτιμήσαι σοι Κύριος. \n ",
            "9":"\n Οὗτοι δὲ ὅσα\n\nμὲν οὐκ οἴδασιν βλασφημοῦσιν, ὅσα δὲ φυσικῶς ὡς\n\nτὰ ἄλογα ζῷα ἐπίστανται, ἐν τούτοις φθείρονται.\n ",
            "10":"\n οὐαὶ\n\nαὐτοῖς, ὅτι τῇ ὁδῷ τοῦ Καὶν ἐπορεύθησαν, καὶ τῇ πλάνῃ\n\nτοῦ Βαλαὰμ μισθοῦ ἐξεχύθησαν, καὶ τῇ ἀντιλογίᾳ τοῦ\n\nΚορὲ ἀπώλοντο.\n ",
            "11":"\n οὗτοί εἰσιν οἱ ἐν ταῖς ἀγάπαις ὑμῶν σπιλάδες \n\nσυνευωχούμενοι, ἀφόβως\n ἑαυτοὺς ποιμαίνοντες, \n νεφέλαι ἄνυδροι ὑπὸ ἀνέμων παραφερόμεναι, δένδρα\n\nφθινοπωρινὰ ἄκαρπα δὶς ἀποθανόντα ἐκριζωθέντα,\n ",
            "12":"\n κύματα\n\nἄγρια θαλάσσης ἐπαφρίζοντα τὰς ἑαυτῶν αἰσχύνας, ἀστέρες \n\n\n\nπλανῆται οἷς ὁ ζόφος τοῦ σκότους εἰς αἰῶνα τετήρηται.\n ",
            "13":"\n Ἐπροφήτευσεν δὲ καὶ τούτοις ἕβδομος\n\nἀπὸ Ἀδὰμ Ἑνὼχ λέγων Ἰδοὺ\n ἦλθεν Κύριος ἐν ἁγίαις μυριάσιν αὐτοῦ, \n ",
            "14":"\n ποιῆσαι κρίσιν κατὰ πάντων καὶ ἐλέγξαι\n\nπάντας τοὺς ἀσεβεῖς περὶ πάντων τῶν ἔργων ἀσεβείας\n\nαὐτῶν ὧν ἠσέβησαν καὶ περὶ πάντων τῶν σκληρῶν ὧν\n\nἐλάλησαν κατʼ αὐτοῦ ἁμαρτωλοὶ ἀσεβεῖς.\n ",
            "15":"\n Οὗτοί εἰσιν γογγυσταί, μεμψίμοιροι, κατὰ τὰς ἐπιθυμίας\n\nαὐτῶν πορευόμενοι, καὶ τὸ στόμα αὐτῶν λαλεῖ ὑπέρογκα,\n\nθαυμάζοντες πρόσωπα ὠφελίας χάριν.\n ",
            "16":"\n \n Ὑμεῖς δέ, ἀγαπητοί, μνήσθητε τῶν ῥημάτων τῶν προειρημένων \n\n ὑπὸ τῶν ἀποστόλων τοῦ κυρίου ἡμῶν Ἰησοῦ Χριστοῦ·\n ",
            "17":"\n ὅτι ἔλεγον ὑμῖν Ἐπʼ ἐσχάτου χρόνου ἔσονται\n\nἐμπαῖκται κατὰ τὰς ἑαυτῶν ἐπιθυμίας πορευόμενοι τῶν\n\nἀσεβειῶν.\n ",
            "18":"\n Οὗτοί εἰσιν οἱ ἀποδιορίζοντες, ψυχικοί, πνεῦμα \n\nμὴ ἔχοντες.\n ",
            "19":"\n Ὑμεῖς δέ, ἀγαπητοί, ἐποικοδομοῦντες\n\nἑαυτοὺς τῇ ἁγιωτάτῃ ὑμῶν πίστει, ἐν πνεύματι ἁγίῳ\n\n προσευχόμενοι,\n ",
            "20":"\n ἑαυτοὺς ἐν ἀγάπῃ θεοῦ τηρήσατε προσδεχόμενοι\n\nτὸ ἔλεος τοῦ κυρίου ἡμῶν Ἰησοῦ Χριστοῦ\n\nεἰς ζωὴν αἰώνιον.\n ",
            "21":"\n Καὶ οὓς μὲν ἐλεᾶτε διακρινομένους \n\n σώζετε\n ἐκ πυρὸς ἁρπάζοντες, \n ",
            "22":"\n οὓς δὲ ἐλεᾶτε ἐν φόβῳ, \n\n μισοῦντες καὶ τὸν ἀπὸ τῆς σαρκὸς\n ἐσπιλωμένον χιτῶνα. \n \n ",
            "23":"\n \n Τῷ δὲ δυναμένῳ φυλάξαι ὑμᾶς ἀπταίστους καὶ\n\nστῆσαι κατενώπιον τῆς δόξης αὐτοῦ ἀμώμους ἐν ἀγαλλιάσει\n ",
            "24":"\n μόνῳ θεῷ σωτῆρι ἡμῶν διὰ Ἰησοῦ Χριστοῦ\n\nτοῦ κυρίου ἡμῶν δόξα μεγαλωσύνη κράτος καὶ ἐξουσία\n\nπρὸ παντὸς τοῦ αἰῶνος καὶ νῦν καὶ εἰς πάντας τοὺς\n\nαἰῶνας· ἀμήν.\n "
        }
    },
    "source":"Perseus Digital Library",
    "originalTitle":"Epistle of Jude",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}