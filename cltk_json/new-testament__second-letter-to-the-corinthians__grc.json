{
    "language":"grc",
    "englishTitle":"Second Letter to the Corinthians",
    "original-urn":"urn:cts:greekLit:tlg0031.tlg008.perseus-grc2",
    "author":"new testament",
    "urn":"urn:cts:greekLit:tlg0031.tlg008.perseus-grc2-simple",
    "text":{
        "0":{
            "0":"\n \n ΠΑΥΛΟΣ ἀπόστολος Χριστοῦ Ἰησοῦ διὰ θελήματος\n\nθεοῦ καὶ Τιμόθεος ὁ ἀδελφὸς τῇ ἐκκλησίᾳ τοῦ θεοῦ τῇ\n\nοὔσῃ ἐν Κορίνθῳ, σὺν τοῖς ἁγίοις πᾶσιν τοῖς οὖσιν ἐν\n\nὅλῃ τῇ Ἀχαίᾳ·\n ",
            "1":"\n χάρις ὑμῖν καὶ εἰρήνη ἀπὸ θεοῦ πατρὸς\n\nἡμῶν καὶ κυρίου Ἰησοῦ Χριστοῦ.\n ",
            "2":"\n \n Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ\n\nΧριστοῦ, ὁ πατὴρ τῶν οἰκτιρμῶν καὶ θεὸς πάσης παρακλήσεως,\n ",
            "3":"\n ὁ παρακαλῶν ἡμᾶς ἐπὶ πάσῃ τῇ θλίψει ἡμῶν,\n\nεἰς τὸ δύνασθαι ἡμᾶς παρακαλεῖν τοὺς ἐν πάσῃ θλίψει\n\nδιὰ τῆς παρακλήσεως ἧς παρακαλούμεθα αὐτοὶ ὑπὸ τοῦ\n\nθεοῦ.\n ",
            "4":"\n ὅτι καθὼς περισσεύει τὰ παθήματα τοῦ χριστοῦ\n\nεἰς ἡμᾶς, οὕτως διὰ τοῦ χριστοῦ περισσεύει καὶ ἡ παράκλησις \n\nἡμῶν.\n ",
            "5":"\n εἴτε δὲ θλιβόμεθα, ὑπὲρ τῆς ὑμῶν παραπαθημάτων \n\nκλήσεως καὶ σωτηρίας· εἴτε παρακαλούμεθα, ὑπὲρ τῆς\n\nὑμῶν παρακλήσεως τῆς ἐνεργουμένης ἐν ὑπομονῇ τῶν\n\nαὐτῶν παθημάτων ὧν καὶ ἡμεῖς πάσχομεν,\n ",
            "6":"\n καὶ ἡ ἐλπὶς\n\nἡμῶν βεβαία ὑπὲρ ὑμῶν·ʼ εἰδότες ὅτι ὡς κοινωνοί ἐστε\n\nτῶν παθημάτων, οὕτως καὶ τῆς παρακλήσεως.\n ",
            "7":"\n Οὐ γὰρ\n\nθέλομεν ὑμᾶς ἀγνοεῖν, ἀδελφοί, ὑπὲρ τῆς θλίψεως ἡμῶν \n\nτῆς γενομένης ἐν τῇ Ἀσίᾳ, ὅτι καθʼ ὑπερβολὴν ὑπὲρ\n\nδύναμιν ἐβαρήθημεν, ὥστε ἐξαπορηθῆναι ἡμᾶς καὶ τοῦ\n\nζῇν·\n ",
            "8":"\n ἀλλὰ αὐτοὶ ἐν ἑαυτοῖς τὸ ἀπόκριμα τοῦ θανάτου\n \n ἐσχήκαμεν, ἵνα μὴ πεποιθότες ὦμεν ἐφʼ ἑαυτοῖς ἀλλʼ ἐπὶ\n\n\n\nτῷ θεῷ τῷ ἐγείροντι τοὺς νεκρούς·\n ",
            "9":"\n ὃς ἐκ τηλικούτου\n\nθανάτου ἐρύσατο ἡμᾶς καὶ ῥύσεται, εἰς ὃν ἠλπίκαμεν [ὅτι]\n\nκαὶ ἔτι ῥύσεται,\n ",
            "10":"\n συνυπουργούντων καὶ ὑμῶν ὑπὲρ ἡμῶν\n\nτῇ δεήσει, ἵνα ἐκ πολλῶν προσώπων τὸ εἰς ἡμᾶς χάρισμα\n\nδιὰ πολλῶν εὐχαριστηθῇ ὑπὲρ ἡμῶν.\n ",
            "11":"\n \n Ἡ γὰρ καύχησις ἡμῶν αὕτη ἐστίν, τὸ μαρτύριον\n\nτῆς συνειδήσεως ἡμῶν, ὅτι ἐν ἁγιότητι καὶ εἰλικρινίᾳ τοῦ\n\nθεοῦ, [καὶ] οὐκ ἐν σοφίᾳ σαρκικῇ ἀλλʼ ἐν χάριτι θεοῦ,\n\nἀνεστράφημεν ἐν τῷ κόσμῳ, περισσοτέρως δὲ πρὸς\n\nὑμᾶς·\n ",
            "12":"\n οὐ γὰρ ἄλλα γράφομεν ὑμῖν ἀλλʼ ἢ ἃ ἀναγινώσκετε\n\nἢ καὶ ἐπιγινώσκετε, ἐλπίζω δὲ ὅτι ἕως τέλους ἐπιγνώσεσθε,\n ",
            "13":"\n καθὼς καὶ ἐπέγνωτε ἡμᾶς ἀπὸ μέρους, \n\nὅτι\n\nκαύχημα ὑμῶν ἐσμὲν καθάπερ καὶ ὑμεῖς ἡμῶν ἐν τῇ\n\nἡμέρᾳ τοῦ κυρίου ἡμῶν Ἰησοῦ.\n ",
            "14":"\n \n Καὶ ταύτῃ τῇ πεποιθήσει ἐβουλόμην πρότερον πρὸς\n\n\n\n ὑμᾶς ἐλθεῖν, \n\nἵνα δευτέραν χαρὰν σχῆτε,\n ",
            "15":"\n καὶ διʼ ὑμῶν\n\nδιελθεῖν εἰς Μακεδονίαν, καὶ πάλιν ἀπὸ Μακεδονίας ἐλθεῖν\n\nπρὸς ὑμᾶς καὶ ὑφʼ ὑμῶν προπεμφθῆναι εἰς τὴν Ἰουδαίαν.\n ",
            "16":"\n τοῦτο οὖν βουλόμενος μήτι ἄρα τῇ ἐλαφρίᾳ ἐχρησάμην;\n\nἢ ἃ βουλεύομαι κατὰ σάρκα βουλεύομαι, ἵνα ᾖ παρʼ ἐμοὶ\n\nτό Ναί ναὶ καὶ τό Οὔ οὔ;\n ",
            "17":"\n πιστὸς δὲ ὁ θεὸς ὅτι\n\nὁ λόγος ἡμῶν ὁ πρὸς ὑμᾶς οὐκ ἔστιν Ναί καὶ Οὔ·\n ",
            "18":"\n ὁ\n\nτοῦ θεοῦ γὰρ υἱὸς Χριστὸς Ἰησοῦς ὁ ἐν ὑμῖν διʼ ἡμῶν\n\nκηρυχθείς, διʼ ἐμοῦ καὶ Σιλουανοῦ καὶ Τιμοθέου, οὐκ ἐγένετο \n\nΝαί καὶ Οὔ, ἀλλὰ Ναί ἐν αὐτῷ γέγονεν·\n ",
            "19":"\n ὅσαι γὰρ ἐπαγγελίαι θεοῦ, ἐν αὐτῷ τό Ναί· διὸ καὶ διʼ αὐτοῦ\n\nτό Ἀμήν τῷ θεῷ πρὸς δόξαν διʼ ἡμῶν.\n ",
            "20":"\n ὁ δὲ βεβαιῶν\n\nἡμᾶς σὺν ὑμῖν εἰς Χριστὸν καὶ χρίσας ἡμᾶς θεός,\n ",
            "21":"\n [ὁ] καὶ\n\nσφραγισάμενος ἡμᾶς καὶ δοὺς τὸν ἀρραβῶνα τοῦ πνεύματος \n\nἐν ταῖς καρδίαις ἡμῶν.\n ",
            "22":"\n Ἐγὼ δὲ μάρτυρα\n\nτὸν θεὸν ἐπικαλοῦμαι ἐπὶ τὴν ἐμὴν ψυχήν, ὅτι φειδόμενος\n\nὑμῶν οὐκέτι ἦλθον εἰς Κόρινθον.\n ",
            "23":"\n οὐχ ὅτι κυριεύομεν ὑμῶν\n \n τῆς πίστεως, ἀλλὰ συνεργοί ἐσμεν τῆς χαρᾶς ὑμῶν, τῇ\n\nγὰρ πίστει ἑστήκατε."
        },
        "1":{
            "0":"\n ἔκρινα γὰρ ἐμαυτῷ τοῦτο, τὸ μὴ \n\nπάλιν ἐν λύπῃ πρὸς ὑμᾶς ἐλθεῖν·\n ",
            "1":"\n εἰ γὰρ ἐγὼ λυπῶ ὑμᾶς,\n\n\n\nκαὶ τίς ὁ εὐφραίνων με εἰ μὴ ὁ λυπούμενος ἐξ ἐμοῦ;\n ",
            "2":"\n καὶ\n\nἔγραψα τοῦτο αὐτὸ ἵνα μὴ ἐλθὼν λύπην σχῶ ἀφʼ ὧν ἔδει\n\nμε χαίρειν, πεποιθὼς ἐπὶ πάντας ὑμᾶς ὅτι ἡ ἐμὴ χαρὰ\n\nπάντων ὑμῶν ἐστίν.\n ",
            "3":"\n ἐκ γὰρ πολλῆς θλίψεως καὶ συνοχῆς\n\nκαρδίας ἔγραψα ὑμῖν διὰ πολλῶν δακρύων, οὐχ ἵνα λυπηθῆτε, \n\nἀλλὰ τὴν ἀγάπην ἵνα γνῶτε ἣν ἔχω περισσοτέρως\n\nεἰς ὑμᾶς.\n ",
            "4":"\n Εἰ δέ τις λελύπηκεν, οὐκ ἐμὲ λελύπηκεν, \n\nἀλλὰ ἀπὸ μέρους ἵνα μὴ ἐπιβαρῶ πάντας ὑμᾶς.\n ",
            "5":"\n ἱκανὸν τῷ τοιούτῳ ἡ ἐπιτιμία αὕτη ἡ ὑπὸ τῶν πλειόνων,\n ",
            "6":"\n ὥστε τοὐναντίον ὑμᾶς χαρίσασθαι καὶ παρακαλέσαι, μή \n\nπως τῇ περισσοτέρᾳ λύπῃ καταποθῇ ὁ τοιοῦτος.\n ",
            "7":"\n διὸ παρακαλῶ ὑμᾶς κυρῶσαι εἰς αὐτὸν ἀγάπην·\n ",
            "8":"\n εἰς τοῦτο γὰρ καὶ ἔγραψα ἵνα γνῶ τὴν δοκιμὴν ὑμῶν, εἰ εἰς \n\nπάντα ὑπήκοοί ἐστε.\n ",
            "9":"\n ᾧ δέ τι χαρίζεσθε, κἀγώ· καὶ γὰρ\n\nἐγὼ ὃ κεχάρισμαι, εἴ τι κεχάρισμαι, διʼ ὑμᾶς ἐν προσώπῳ \n\nΧριστοῦ,\n ",
            "10":"\n ἵνα μὴ πλεονεκτηθῶμεν ὑπὸ τοῦ Σατανᾶ,\n\nοὐ γὰρ αὐτοῦ τὰ νοήματα ἀγνοοῦμεν.\n ",
            "11":"\n Ἐλθὼν\n\nδὲ εἰς τὴν Τρῳάδα εἰς τὸ εὐαγγέλιον τοῦ χριστοῦ, καὶ\n\nθύρας μοι ἀνεῳγμένης ἐν κυρίῳ,\n ",
            "12":"\n οὐκ ἔσχηκα ἄνεσιν τῷ\n\nπνεύματί μου τῷ μὴ εὑρεῖν με Τίτον τὸν ἀδελφόν μου,\n\nἀλλὰ ἀποταξάμενος αὐτοῖς ἐξῆλθον εἰς Μακεδονίαν.\n ",
            "13":"\n Τῷ δὲ θεῷ χάρις τῷ πάντοτε θριαμβεύοντι ἡμᾶς ἐν τῷ\n\nχριστῷ καὶ τὴν ὀσμὴν τῆς γνώσεως αὐτοῦ φανεροῦντι διʼ\n\nἡμῶν ἐν παντὶ τόπῳ·\n ",
            "14":"\n ὅτι Χριστοῦ εὐωδία ἐσμὲν τῷ θεῷ ἐν τοῖς σωζομένοις καὶ ἐν τοῖς ἀπολλυμένοις,\n ",
            "15":"\n οἷς μὲν ὀσμὴ\n\nἐκ θανάτου εἰς θάνατον, οἷς δὲ ὀσμὴ ἐκ ζωῆς εἰς ζωήν.\n\nκαὶ πρὸς ταῦτα τίς ἱκανός;\n ",
            "16":"\n οὐ γάρ ἐσμεν ὡς οἱ πολλοὶ καπηλεύοντες τὸν λόγον τοῦ θεοῦ, ἀλλʼ ὡς ἐξ εἰλικρινίας,\n\nἀλλʼ ὡς ἐκ θεοῦ κατέναντι θεοῦ ἐν Χριστῷ λαλοῦμεν."
        },
        "2":{
            "0":"\n \n Ἀρχόμεθα πάλιν ἑαυτοὺς συνιστάνειν; ἢ μὴ χρῄζομεν\n \n ὥς τινες συστατικῶν ἐπιστολῶν πρὸς ὑμᾶς ἢ ἐξ ὑμῶν;\n ",
            "1":"\n ἡ ἐπιστολὴ ἡμῶν ὑμεῖς ἐστέ, ἐνγεγραμμένη ἐν ταῖς καρδίαις\n\nἡμῶν, γινωσκομένη καὶ ἀναγινωσκομένη ὑπὸ πάντων\n\n\n\nἀνθρώπων·\n ",
            "2":"\n φανερούμενοι ὅτι ἐστὲ ἐπιστολὴ Χριστοῦ\n\n\n\n διακονηθεῖσα ὑφʼ ἡμῶν,\n ἐνγεγραμμένη \n οὐ μέλανι ἀλλὰ\n\nπνεύματι θεοῦ ζῶντος, οὐκ ἐν\n πλαξὶν λιθίναις \n ἀλλʼ ἐν\n πλαξὶν καρδίαις σαρκίναις. \n ",
            "3":"\n \n Πεποίθησιν δὲ τοιαύτην ἔχομεν διὰ τοῦ χριστοῦ πρὸς\n\n\n\n τὸν θεόν.\n ",
            "4":"\n οὐχ ὅτι ἀφʼ ἑαυτῶν ἱκανοί ἐσμεν λογίσασθαί\n\nτι ὡς ἐξ αὑτῶν, \n\nἀλλʼ ἡ ἱκανότης ἡμῶν ἐκ τοῦ θεοῦ,\n ",
            "5":"\n ὃς καὶ\n\nἱκάνωσεν ἡμᾶς διακόνους καινῆς διαθήκης, οὐ γράμματος\n\nἀλλὰ πνεύματος, τὸ γὰρ γράμμα ἀποκτείνει, τὸ δὲ\n\nπνεῦμα ζωοποιεῖ.\n ",
            "6":"\n Εἰ δὲ ἡ διακονία τοῦ θανάτου\n\nἐν γράμμασιν ἐντετυπωμένη λίθοις ἐγενήθη ἐν δόξῃ, ὥστε\n\nμὴ δύνασθαι ἀτενίσαι τοὺς υἱοὺς Ἰσραὴλ εἰς τὸ πρόσωπον\n\nΜωυσέως διὰ τὴν δόξαν τοῦ προσώπου αὐτοῦ τὴν καταργουμένην,\n ",
            "7":"\n πῶς οὐχὶ μᾶλλον ἡ διακονία τοῦ πνεύματος\n\n\n\n ἔσται ἐν δόξῃ;\n ",
            "8":"\n εἰ γὰρ ἡ διακονία τῆς κατακρίσεως δόξα,\n\nπολλῷ μᾶλλον περισσεύει ἡ διακονία τῆς δικαιοσύνης\n\nδόξῃ.\n ",
            "9":"\n καὶ γὰρ οὐ δεδόξασται τὸ δεδοξασμένον ἐν τούτῳ τῷ\n\nμέρει εἵνεκεν τῆς ὑπερβαλλούσης δόξης·\n ",
            "10":"\n εἰ γὰρ τὸ καταργούμενον\n\nδιὰ δόξης, πολλῷ μᾶλλον τὸ μένον ἐν δόξῃ.\n ",
            "11":"\n Ἔχοντες οὖν τοιαύτην ἐλπίδα πολλῇ παρρησίᾳ\n\nχρώμεθα,\n ",
            "12":"\n καὶ οὐ καθάπερ\n Μωυσῆς ἐτίθει κάλυμμα ἐπὶ τὸ πρόσωπον αὐτοῦ, \n πρὸς τὸ μὴ ἀτενίσαι\n\nτοὺς υἱοὺς Ἰσραὴλ εἰς τὸ τέλος τοῦ καταργουμένου.\n ",
            "13":"\n ἀλλὰ\n\nἐπωρώθη τὰ νοήματα αὐτῶν. ἄχρι γὰρ τῆς σήμερον\n\nἡμέρας τὸ αὐτὸ κάλυμμα ἐπὶ τῇ ἀναγνώσει τῆς παλαιᾶς\n\nδιαθήκης μένει μὴ ἀνακαλυπτόμενον, ὅτι ἐν Χριστῷ καταργεῖται,\n ",
            "14":"\n ἀλλʼ ἕως σήμερον ἡνίκα ἂν ἀναγινώσκηται\n\nΜωυσῆς κάλυμμα ἐπὶ τὴν καρδίαν αὐτῶν κεῖται·\n ",
            "15":"\n ἡνίκα \n δὲ ἐὰν ἐπιστρέψῃ πρὸξ Κύριον, περιαιρεῖται τὸ κάλυμμα. \n ",
            "16":"\n ὁ δὲ κύριος τὸ πνεῦμά ἐστιν· οὗ δὲ τὸ πνεῦμα\n \n Κυρίου, ἐλευθερία.\n ",
            "17":"\n ἡμεῖς δὲ πάντες ἀνακεκαλυμμένῳ \n\nπροσώπῳ\n τὴν δόξαν Κυρίου \n κατοπτριζόμενοι τὴν αὐτὴν\n\nεἰκόνα μεταμορφούμεθα ἀπὸ δόξης εἰς δόξαν, καθάπερ \n\nἀπὸ κυρίου πνεύματος."
        },
        "3":{
            "0":"\n Διὰ τοῦτο, ἔχοντες\n\nτὴν διακονίαν ταύτην καθὼς ἠλεήθημεν, οὐκ ἐγκακοῦμεν,\n ",
            "1":"\n ἀλλὰ ἀπειπάμεθα τὰ κρυπτὰ τῆς αἰσχύνης, \n\nμὴ περιπατοῦντες \n\nἐν πανουργίᾳ μηδὲ δολοῦντες τὸν λόγον τοῦ\n\nθεοῦ, ἀλλὰ τῇ φανερώσει τῆς ἀληθείας συνιστάνοντες\n\nἑαυτοὺς πρὸς πᾶσαν συνείδησιν ἀνθρώπων ἐνώπιον τοῦ\n\nθεοῦ.\n ",
            "2":"\n εἰ δὲ καὶ ἔστιν κεκαλυμμένον τὸ εὐαγγέλιον ἡμῶν,\n\nἐν τοῖς ἀπολλυμένοις ἐστὶν κεκαλυμμένον,\n ",
            "3":"\n ἐν οἷς ὁ θεὸς\n\nτοῦ αἰῶνος τούτου ἐτύφλωσεν τὰ νοήματα τῶν ἀπίστων\n\nεἰς τὸ μὴ αὐγάσαι τὸν φωτισμὸν τοῦ εὐαγγελίου τῆς\n\nδόξης τοῦ χριστοῦ, ὅς ἐστιν εἰκὼν τοῦ θεοῦ.\n ",
            "4":"\n οὐ γὰρ\n\nἑαυτοὺς κηρύσσομεν ἀλλὰ Χριστὸν Ἰησοῦν κύριον, \n\nἑαυτοὺς δὲ δούλους ὑμῶν διὰ Ἰησοῦν.\n ",
            "5":"\n ὅτι ὁ θεὸς ὁ εἰπών \n\nἘκ σκότους φῶς λάμψει, ὃς ἔλαμψεν ἐν ταῖς καρδίαις\n\nἡμῶν πρὸς φωτισμὸν τῆς γνώσεως τῆς δόξης τοῦ θεοῦ\n\nἐν προσώπῳ Χριστοῦ.\n ",
            "6":"\n \n Ἔχομεν δὲ τὸν θησαυρὸν τοῦτον ἐν ὀστρακίνοις\n\nσκεύεσιν, ἵνα ἡ ὑπερβολὴ τῆς δυνάμεως ᾖ τοῦ θεοῦ καὶ\n\nμὴ ἐξ ἡμῶν·\n ",
            "7":"\n ἐν παντὶ θλιβόμενοι ἀλλʼ οὐ στενοχωρούμενοι, \n\nἀπορούμενοι ἀλλʼ οὐκ ἐξαπορούμενοι,\n ",
            "8":"\n διωκόμενοι\n\nἀλλʼ οὐκ ἐγκαταλειπόμενοι;, καταβαλλόμενοι ἀλλʼ οὐκ ἀπολλύμενοι,\n ",
            "9":"\n πάντοτε τὴν νέκρωσιν τοῦ Ἰησοῦ ἐν τῷ\n\nσώματι περιφέροντες, ἵνα καὶ ἡ ζωὴ τοῦ Ἰησοῦ ἐν τῷ\n\nσώματι ἡμῶν φανερωθῇ·\n ",
            "10":"\n ἀεὶ γὰρ ἡμεῖς οἱ ζῶντες εἰς\n\nθάνατον παραδιδόμεθα διὰ Ἰησοῦν, ἵνα καὶ ἡ ζωὴ τοῦ\n\nἸησοῦ φανερωθῇ ἐν τῇ θνητῇ σαρκὶ ἡμῶν.\n ",
            "11":"\n ὥστε ὁ θάνατος \n\nἐν ἡμῖν ἐνεργεῖται, ἡ δὲ ζωὴ ἐν ὑμῖν.\n ",
            "12":"\n ἔχοντες\n\nδὲ τὸ αὐτὸ πνεῦμα τῆς πίστεως, κατὰ τὸ γεγραμμένον\n Ἐπίστευσα, διὸ ἐλάλησα, \n καὶ ἡμεῖς πιστεύομεν,\n\nδιὸ καὶ λαλοῦμεν,\n ",
            "13":"\n εἰδότες ὅτι ὁ ἐγείρας τὸν [κύριον] Ἰησοῦν\n \n καὶ ἡμᾶς σὺν Ἰησοῦ ἐγερεῖ καὶ παραστήσει σὺν ὑμῖν.\n ",
            "14":"\n τὰ γὰρ πάντα διʼ ὑμᾶς, ἵνα ἡ χάρις πλεονάσασα διὰ\n\nτῶν πλειόνων τὴν εὐχαριστίαν περισσεύσῃ εἰς τὴν δόξαν\n\nτοῦ θεοῦ.\n ",
            "15":"\n Διὸ οὐκ ἐγκακοῦμεν, ἀλλʼ εἰ καὶ ὁ ἔξω\n\nἡμῶν ἄνθρωπος διαφθείρεται, ἀλλʼ ὁ ἔσω ἡμῶν ἀνακαινοῦται \n\nἡμέρᾳ καὶ ἡμέρᾳ.\n ",
            "16":"\n τὸ γὰρ παραυτίκα ἐλαφρὸν τῆς\n\n\n\n θλίψεως καθʼ ὑπερβολὴν εἰς ὑπερβολὴν αἰώνιον βάρος\n\nδόξης κατεργάζεται ἡμῖν,\n ",
            "17":"\n μὴ σκοπούντων ἡμῶν τὰ\n\nβλεπόμενα ἀλλὰ τὰ μὴ βλεπόμενα, τὰ γὰρ βλεπόμενα\n\nπρόσκαιρα, τὰ δὲ μὴ βλεπόμενα αἰώνια."
        },
        "4":{
            "0":"\n οἴδαμεν γὰρ ὅτι\n\nἐὰν ἡ ἐπίγειος ἡμῶν οἰκία τοῦ σκήνους καταλυθῇ, οἰκοδομὴν \n\nἐκ θεοῦ ἔχομεν οἰκίαν ἀχειροποίητον αἰώνιον ἐν τοῖς\n\nοὐρανοῖς.\n ",
            "1":"\n καὶ γὰρ ἐν τούτῳ στενάζομεν, τὸ οἰκητήριον\n\n\n\n ἡμῶν τὸ ἐξ οὐρανοῦ ἐπενδύσασθαι ἐπιποθοῦντες,\n ",
            "2":"\n εἴ γε\n\n\n\nκαὶ ἐνδυσάμενοι οὐ γυμνοὶ εὑρεθησόμεθα.\n ",
            "3":"\n καὶ γὰρ\n\nοἱ ὄντες ἐν τῷ σκήνει στενάζομεν βαρούμενοι ἐφʼ ᾧ οὐ\n\nθέλομεν ἐκδύσασθαι ἀλλʼ ἐπενδύσασθαι, ἵνα καταποθῇ\n\nτὸ θνητὸν ὑπὸ τῆς ζωῆς.\n ",
            "4":"\n ὁ δὲ κατεργασάμενος ἡμᾶς\n\nεἰς αὐτὸ τοῦτο θεός, ὁ δοὺς ἡμῖν τὸν ἀρραβῶνα τοῦ πνεύματος.\n ",
            "5":"\n Θαρροῦντες οὖν πάντοτε καὶ εἰδότες\n\nὅτι ἐνδημοῦντες ἐν τῷ σώματι ἐκδημοῦμεν ἀπὸ τοῦ\n\nκυρίου,\n ",
            "6":"\n διὰ πίστεως γὰρ περιπατοῦμεν οὐ διὰ εἴδους,—\n ",
            "7":"\n θαρροῦμεν δὲ καὶ εὐδοκοῦμεν μᾶλλον ἐκδημῆσαι ἐκ τοῦ\n\nσώματος καὶ ἐνδημῆσαι πρὸς τὸν κύριον·\n ",
            "8":"\n διὸ καὶ φιλοτιμούμεθα, εἴτε ἐνδημοῦντες εἴτε ἐκδημοῦντες, εὐάρεστοι\n\nαὐτῷ εἶναι.\n ",
            "9":"\n τοὺς γὰρ πάντας ἡμᾶς φανερωθῆναι δεῖ ἔμπροσθεν\n\nτοῦ βήματος τοῦ χριστοῦ, ἵνα κομίσηται ἕκαστος\n\nτὰ διὰ τοῦ σώματος πρὸς ἃ ἔπραξεν, εἴτε ἀγαθὸν εἴτε\n\nφαῦλον.\n ",
            "10":"\n \n Εἰδότες οὖν τὸν φόβον τοῦ κυρίου ἀνθρώπους πείθομεν,\n\nθεῷ δὲ πεφανερώμεθα· ἐλπίζω δὲ καὶ ἐν ταῖς συνειδήσεσιν \n\nὑμῶν πεφανερῶσθαι.\n ",
            "11":"\n οὐ πάλιν ἑαυτοὺς συνιστάνομεν\n\nὑμῖν, ἀλλὰ ἀφορμὴν διδόντες ὑμῖν καυχήματος\n \n ὑπὲρ ἡμῶν, ἵνα ἔχητε πρὸς τοὺς ἐν προσώπῳ καυχωμένους \n\nκαὶ μὴ ἐν καρδίᾳ.\n ",
            "12":"\n εἴτε γὰρ ἐξέστημεν, θεῷ· εἴτε\n\nσωφρονοῦμεν, ὑμῖν.\n ",
            "13":"\n ἡ γὰρ ἀγάπη τοῦ χριστοῦ συνέχει ἡμᾶς, \n\nκρίναντας τοῦτο ὅτι εἷς ὑπὲρ πάντων ἀπέθανεν·\n\nἄρα οἱ πάντες ἀπέθανον·\n ",
            "14":"\n καὶ ὑπὲρ πάντων ἀπέθανεν ἵνα\n\nοἱ ζῶντες μηκέτι ἑαυτοῖς ζῶσιν ἀλλὰ τῷ ὑπὲρ αὐτῶν\n\nἀποθανόντι καὶ ἐγερθέντι.\n ",
            "15":"\n Ὥστε ἡμεῖς ἀπὸ\n\nτοῦ νῦν οὐδένα οἴδαμεν κατὰ σάρκα· εἰ καὶ ἐγνώκαμεν\n\nκατὰ σάρκα Χριστόν, ἀλλὰ νῦν οὐκέτι γινώσκομεν.\n ",
            "16":"\n ὥστε\n\nεἴ τις ἐν Χριστῷ, καινὴ κτίσις· τὰ ἀρχαῖα παρῆλθεν, ἰδοὺ\n\nγέγονεν καινά·\n ",
            "17":"\n τὰ δὲ πάντα ἐκ τοῦ θεοῦ τοῦ καταλλάξάντος \n\nἡμᾶς ἑαυτῷ διὰ Χριστοῦ καὶ δόντος ἡμῖν τὴν\n\nδιακονίαν τῆς καταλλαγῆς,\n ",
            "18":"\n ὡς ὅτι θεὸς ἦν ἐν Χριστῷ\n\nκόσμον καταλλάσσων ἑαυτῷ, μὴ λογιζόμενος αὐτοῖς τὰ\n\nπαραπτώματα αὐτῶν, καὶ θέμενος ἐν ἡμῖν τὸν λόγον τῆς\n\nκαταλλαγῆς.\n ",
            "19":"\n Ὑπὲρ Χριστοῦ οὖν πρεσβεύομεν\n\nὡς τοῦ θεοῦ παρακαλοῦντος διʼ ἡμῶν· δεόμεθα ὑπὲρ\n\nΧριστοῦ, καταλλάγητε τῷ θεῷ.\n ",
            "20":"\n τὸν μὴ γνόντα ἁμαρτίαν\n\nὑπὲρ ἡμῶν ἁμαρτίαν ἐποίησεν, ἵνα ἡμεῖς γενώμεθα δικαιοσύνη \n\nθεοῦ ἐν αὐτῷ."
        },
        "5":{
            "0":"\n Συνεργοῦντες δὲ καὶ παρακαλοῦμεν \n\nμὴ εἰς κενὸν τὴν χάριν τοῦ θεοῦ δέξασθαι ὑμᾶς·\n ",
            "1":"\n λέγει γάρ\n \n Καιρῷ δεκτῷ ἐπήκουσά σου \n καὶ ἐν ἡμέρᾳ σωτηρίας ἐβοήθησά σοι· \n \n \n ἰδοὺ νῦν\n καιρὸς εὐπρόσδεκτος, \n ἰδοὺ νῦν\n ἡμέρα σωτηρίας· \n ",
            "2":"\n μηδεμίαν ἐν μηδενὶ διδόντες προσκοπήν, ἵνα μὴ\n\nμωμηθῇ ἡ διακονία,\n ",
            "3":"\n ἀλλʼ ἐν παντὶ συνιστάνοντες ἑαυτοὺς \n\nὡς θεοῦ διάκονοι· ἐν ὑπομονῇ πολλῇ, ἐν θλίψεσιν,\n\nἐν ἀνάγκαις, ἐν στενοχωρίαις,\n ",
            "4":"\n ἐν πληγαῖς, ἐν φυλακαῖς, ἐν ἀκαταστασίαις, ἐν κόποις, ἐν ἀγρυπνίαις, ἐν νηστείαις,\n ",
            "5":"\n ἐν ἁγνότητι, \n\nἐν γνώσει, ἐν μακροθυμίᾳ, ἐν χρηστότητι,\n\nἐν πνεύματι ἁγίῳ, \n\nἐν ἀγάπῃ ἀνυποκρίτῳ,\n ",
            "6":"\n ἐν λόγῳ ἀληθείας,\n\nἐν δυνάμει θεοῦ· διὰ τῶν ὅπλων τῆς δικαιοσύνης τῶν\n \n δεξιῶν καὶ ἀριστερῶν, \n\nδιὰ δόξης\n ",
            "7":"\n καὶ ἀτιμίας, διὰ δυσφημίας\n\nκαὶ εὐφημίας·\n ",
            "8":"\n ὡς πλάνοι καὶ ἀληθεῖς, \n\nὡς ἀγνοούμενοι\n\nκαὶ ἐπιγινωσκόμενοι, ὡς\n ἀποθνήσκοντες \n καὶ ἰδοὺ\n ζῶμεν, \n ὡς\n παιδευόμενοι καὶ μὴ θανατούμενοι, \n ",
            "9":"\n ὡς λυπούμενοι\n\nἀεὶ δὲ χαίροντες, ὡς πτωχοὶ πολλοὺς δὲ πλουτίζοντες, ὡς\n\nμηδὲν ἔχοντες καὶ πάντα κατέχοντες.\n ",
            "10":"\n \n Τὸ στόμα ἡμῶν ἀνέῳγεν πρὸς ὑμᾶς, Κορίνθιοι,\n ἡ καρδία \n ἡμῶν\n πεπλάτυνται· \n ",
            "11":"\n οὐ στενοχωρεῖσθε ἐν ἡμῖν,\n\nστενοχωρεῖσθε δὲ ἐν τοῖς σπλάγχνοις ὑμῶν·\n ",
            "12":"\n τὴν δὲ\n\nαὐτὴν ἀντιμισθίαν, ὡς τέκνοις λέγω, πλατύνθητε καὶ\n\nὑμεῖς.\n ",
            "13":"\n Μὴ γίνεσθε ἑτεροζυγοῦντες ἀπίστοις· τίς\n\nγὰρ μετοχὴ δικαιοσύνῃ καὶ ἀνομίᾳ, ἢ τίς κοινωνία φωτὶ\n\nπρὸς σκότος;\n ",
            "14":"\n τίς δὲ συμφώνησις Χριστοῦ πρὸς Βελίαρ,\n\n\n\n ἢ τίς μερὶς πιστῷ μετὰ ἀπίστου;\n ",
            "15":"\n τίς δὲ συνκατάθεσις\n\nναῷ θεοῦ μετὰ εἰδώλων; ἡμεῖς γὰρ ναὸς θεοῦ ἐσμὲν\n\nζῶντος· καθὼς εἶπεν ὁ θεὸς ὅτι\n \n \n Ἐνοικήσω ἐν αὐτοῖς καὶ ἐνπεριπατήσω, \n \n \n καὶ ἔσομαι αὐτῶν θεός, καὶ αὐτοὶ ἔσονταί μου λαός. \n ",
            "16":"\n \n \n διὸ\n ἐξέλθατε ἐκ μέσου αὐτῶν, \n \n \n καὶ ἀφορίσθητε, \n λέγει Κύριος,\n \n \n καὶ\n ἀκαθάρτου μὴ ἅπτεσθε· \n \n \n κἀγὼ\n εἰσδέξομαι ὑμᾶς· \n ",
            "17":"\n \n \n καὶ\n ἔσομαι \n ὑμῖν\n εἰς πατέρα, \n \n \n καὶ \n ὑμεῖς ἔσεσθέ\n μοι εἰς υἱοὺς καὶ θυγατέρας, \n \n \n λέγει Κύριος Παντοκράτωρ. \n \n "
        },
        "6":{
            "0":"\n \n ταύτας οὖν ἔχοντες τὰς ἐπαγγελίας, ἀγαπητοί, καθαρίσωμεν\n\nἑαυτοὺς ἀπὸ παντὸς μολυσμοῦ σαρκὸς καὶ πνεύματος,\n\nἐπιτελοῦντες ἁγιωσύνην ἐν φόβῳ θεοῦ. Χωρήσατε \n\nἡμᾶς· οὐδένα ἠδικήσαμεν,\n ",
            "1":"\n οὐδένα ἐφθείραμεν,\n\nοὐδένα ἐπλεονεκτήσαμεν.\n ",
            "2":"\n πρὸς κατάκρισιν οὐ λέγω,\n\nπροείρηκα γὰρ ὅτι ἐν ταῖς καρδίαις ἡμῶν ἐστὲ εἰς\n\nτὸ συναποθανεῖν καὶ συνζῆν.\n ",
            "3":"\n πολλή μοι παρρησία\n\nπρὸς ὑμᾶς, πολλή μοι καύχησις ὑπὲρ ὑμῶν· πεπλήρωμαι\n \n τῇ παρακλήσει, ὑπερπερισσεύομαι τῇ χαρᾷ ἐπὶ\n\nπάσῃ τῇ θλίψει ἡμῶν.\n ",
            "4":"\n Καὶ γὰρ ἐλθόντων\n\nἡμῶν εἰς Μακεδονίαν οὐδεμίαν ἔσληκεν ἄνεσιν ἡ σὰρξ\n\nἡμῶν, ἀλλʼ ἐν παντὶ θλιβόμενοι — ἔξωθεν μάχαι, ἔχωθεν\n\nφόβοι—\n ",
            "5":"\n ἀλλʼ ὁ παρακαλῶν τοὺς ταπεινοὺς παρεκάλεσεν\n\nἡμᾶς ὁ θεὸς ἐν τῇ παρουσίᾳ Τίτου·\n ",
            "6":"\n οὐ μόνον δὲ ἐν τῇ\n\nπαρουσίᾳ αὐτοῦ, ἀλλὰ καὶ ἐν τῇ παρακλήσει ᾗ παρεκλήθη \n\nἐφʼ ὑμῖν, ἀναγγέλλων ἡμῖν τὴν ὑμῶν ἐπιπόθησιν, τὸν\n\nὑμῶν ὀδυρμόν, τὸν ὑμῶν ζῆλον ὑπὲρ ἐμοῦ, ὥστε με\n\nμᾶλλον χαρῆναι.\n ",
            "7":"\n ὅτι εἰ καὶ ἐλύπησα ὑμᾶς ἐν τῇ ἐπιστολῇ, \n\nοὐ μεταμέλομαι· εἰ καὶ μετεμελόμην,?̔βλέπω \n\nὅτι ἡ ἐπιστολὴ ἐκείνη εἰ καὶ πρὸς ὥραν ἐλύπησεν ὑμᾶς?̓\n\nνῦν χαίρω,\n ",
            "8":"\n οὐχ ὅτι ἐλυπήθητε, ἀλλʼ ὅτι ἐλυπήθητε εἰς\n\nμετάνοιαν, ἐλυπήθητε γὰρ κατὰ θεόν, ἵνα ἐν μηδενὶ ζημιωθῆτε \n\nἐξ ἡμῶν.\n ",
            "9":"\n ἡ γὰρ κατὰ θεὸν λύπη μετάνοιαν εἰς\n\nσωτηρίαν ἀμεταμέλητον ἐργάζεται· ἡ δὲ τοῦ κόσμου\n\nλύπη θάνατον κατεργάζεται.\n ",
            "10":"\n ἰδοὺ γὰρ αὐτὸ τοῦτο τὸ κατὰ\n\nθεὸν λυπηθῆναι πόσην κατειργάσατο ὑμῖν σπουδήν, ἀλλὰ\n\nἀπολογίαν, ἀλλὰ ἀγανάκτησιν, ἀλλὰ φόβον, ἀλλὰ ἐπιπόθησιν, \n\nἀλλὰ ζῆλον, ἀλλὰ ἐκδίκησιν· ἐν παντὶ συνεστήσατε \n\nἑαυτοὺς ἁγνοὺς εἶναι τῷ πράγματι.\n ",
            "11":"\n ἄρα εἰ καὶ\n\nἔγραψα ὑμῖν, οὐχ ἕνεκεν τοῦ ἀδικήσαντος, [ἀλλʼ] οὐδὲ\n\nἕνεκεν τοῦ ἀδικηθέντος, ἀλλʼ ἕνεκεν τοῦ φανερωθῆναι\n\nτὴν σπουδὴν ὑμῶν τὴν ὑπὲρ ἡμῶν πρὸς ὑμᾶς ἐνώπιον τοῦ\n\nθεοῦ.\n ",
            "12":"\n διὰ τοῦτο παρακεκλήμεθα. Ἐπὶ δὲ τῇ\n\nπαρακλήσει ἡμῶν περισσοτέρως μᾶλλον ἐχάρημεν ἐπὶ\n\nτῇ χαρᾷ Τίτου, ὅτι ἀναπέπαυται τὸ πνεῦμα αὐτοῦ ἀπὸ\n\nπάντων ὑμῶν·\n ",
            "13":"\n ὅτι εἴ τι αὐτῷ ὑπὲρ ὑμῶν κεκαύχημαι, οὐ \n\nκατῃσχύνθην, ἀλλʼ ὡς πάντα ἐν ἀληθείᾳ ἐλαλήσαμεν ὑμῖν,\n\nοὕτως καὶ ἡ καύχησις ἡμῶν ἐπὶ Τίτου ἀλήθεια ἐγενήθη.\n ",
            "14":"\n καὶ τὰ σπλάγχνα αὐτοῦ περισσοτέρως εἰς ὑμᾶς ἐστὶν\n\nἀναμιμνησκομένου τὴν πάντων ὑμῶν ὑπακοήν, ὡς μετὰ\n\nφόβου καὶ τρόμου ἐδέξασθε αὐτόν.\n ",
            "15":"\n Χαίρω ὅτι ἐν παντὶ\n \n θαρρῶ ἐν ὑμῖν."
        },
        "7":{
            "0":"\n \n Γνωρίζομεν δὲ ὑμῖν, ἀδελφοί, τὴν χάριν τοῦ θεοῦ τὴν\n\nδεδομένην ἐν ταῖς ἐκκλησίαις τῆς Μακεδονίας,\n ",
            "1":"\n ὅτι ἐν\n\nπολλῇ δοκιμῇ θλίψεως ἡ περισσεία τῆς χαρᾶς αὐτῶν καὶ\n\nἡ κατὰ βάθους πτωχεία αὐτῶν ἐπερίσσευσεν εἰς τὸ πλοῦτος\n\nτῆς ἁπλότητος αὐτῶν·\n ",
            "2":"\n ὅτι κατὰ δύναμιν, \n\nμαρτυρῶ, καὶ\n\nπαρὰ δύναμιν,\n ",
            "3":"\n αὐθαίρετοι μετὰ πολλῆς παρακλήσεως δεόμενοι\n\nἡμῶν, τὴν χάριν καὶ τὴν κοινωνίαν τῆς διακονίας τῆς\n\nεἰς τοὺς ἁγίους,—\n ",
            "4":"\n καὶ οὐ καθὼς ἠλπίσαμεν ἀλλʼ ἑαυτοὺς\n\nἔδωκαν πρῶτον τῷ κυρίῳ καὶ ἡμῖν διὰ θελήματος θεοῦ,\n ",
            "5":"\n εἰς\n\nτὸ παρακαλέσαι ἡμᾶς Τίτον ἵνα καθὼς προενήρξατο οὕτως\n\nκαὶ ἐπιτελέσῃ εἰς ὑμᾶς καὶ τὴν χάριν ταύτην·\n ",
            "6":"\n ἀλλʼ ὥσπερ\n\nἐν παντὶ περισσεύετε, πίστει καὶ λόγῳ καὶ γνώσει καὶ\n\n\n\n πάσῃ σπουδῇ καὶ τῇ ἐξ ἡμῶν ἐν ὑμῖν ἀγάπῃ, ἵνα\n\nκαὶ ἐν ταύτῃ τῇ χάριτι περισσεύητε.\n ",
            "7":"\n Οὐ\n\nκατʼ ἐπιταγὴν λέγω, ἀλλὰ διὰ τῆς ἑτέρων σπουδῆς καὶ τὸ\n\nτῆς ὑμετέρας ἀγάπης γνήσιον δοκιμάζων·\n ",
            "8":"\n γινώσκετε γὰρ\n\nτὴν χάριν τοῦ κυρίου ἡμῶν Ἰησοῦ [Χριστοῦ], ὅτι διʼ ὑμᾶς\n\nἐπτώχευσεν πλούσιος ὤν, ἵνα ὑμεῖς τῇ ἐκείνου πτωχείᾳ\n\nπλουτήσητε.\n ",
            "9":"\n καὶ γνώμην ἐν τούτῳ δίδωμι· τοῦτο γὰρ\n\nὑμῖν συμφέρει, οἵτινες οὐ μόνον τὸ ποιῆσαι ἀλλὰ καὶ τὸ\n\nθέλειν προενήρξασθε ἀπὸ πέρυσι·\n ",
            "10":"\n νυνὶ δὲ καὶ τὸ ποιῆσαι\n\nἐπιτελέσατε, ὅπως καθάπερ ἡ προθυμία τοῦ θέλειν οὕτως\n\nκαὶ τὸ ἐπιτελέσαι ἐκ τοῦ ἔχειν.\n ",
            "11":"\n εἰ γὰρ ἡ προθυμία πρόκειται,\n\nκαθὸ ἐὰν ἔχῃ εὐπρόσδεκτος, οὐ καθὸ οὐκ ἔχει.\n ",
            "12":"\n οὐ\n\n\n\n γὰρ ἵνα ἄλλοις ἄνεσις, ὑμῖν θλίψις·\n ",
            "13":"\n ἀλλʼ ἐξ ἰσότητος ἐν\n\nτῷ νῦν καιρῷ τὸ ὑμῶν περίσσευμα εἰς τὸ ἐκείνων ὑστέρημα, \n\nἵνα καὶ τὸ ἐκείνων περίσσευμα γένηται εἰς τὸ ὑμῶν\n\nὑστέρημα, \n\nὅπως γένηται ἰσότης·\n ",
            "14":"\n καθὼς γέγραπται\n Ὁ τὸ πολὺ οὐκ ἐπλεόνασεν, καὶ ὁ τὸ ὀλίγον οὐκ ἠλαττόνησεν. \n ",
            "15":"\n Χάρις δὲ τῷ θεῷ τῷ διδόντι τὴν αὐτὴν\n\nσπουδὴν ὑπὲρ ὑμῶν ἐν τῇ καρδίᾳ Τίτου,\n ",
            "16":"\n ὅτι τὴν μὲν παράκλησιν\n\nἐδέξατο, σπουδαιότερος δὲ ὑπάρχων αὐθαίρετος\n \n ἐξῆλθεν πρὸς ὑμᾶς.\n ",
            "17":"\n συνεπέμψαμεν δὲ μετʼ αὐτοῦ τὸν\n\nἀδελφὸν οὗ ὁ ἔπαινος ἐν τῷ εὐαγγελίῳ διὰ πασῶν τῶν\n\nἐκκλησιῶν,—\n ",
            "18":"\n οὐ μόνον δὲ ἀλλὰ καὶ χειροτονηθεὶς ὑπὸ τῶν\n\nἐκκλησιῶν συνέκδημος ἡμῶν ἐν τῇ χάριτι ταύτῃ τῇ διακονουμένῃ \n\nὑφʼ ἡμῶν πρὸς τὴν τοῦ κυρίου δόξαν καὶ προθυμίαν \n\nἡμῶν,—\n ",
            "19":"\n στελλόμενοι τοῦτο μή τις ἡμᾶς μωμήσηται\n\nἐν τῇ ἁδρότητι ταύτῃ τῇ διακονουμένῃ ὑφʼ ἡμῶν,\n ",
            "20":"\n προνοοῦμεν \n γὰρ\n καλὰ \n οὐ μόνον\n ἐνώπιον Κυρίου \n ἀλλὰ\n καὶ \n ἐνώπιον\n ἀνθρώπων. \n ",
            "21":"\n συνεπέμψαμεν δὲ αὐτοῖς τὸν ἀδελφὸν \n\nἡμῶν ὃν ἐδοκιμάσαμεν ἐν πολλοῖς πολλάκις σπουδαῖον\n\nὄντα, νυνὶ δὲ πολὺ σπουδαιότερον πεποιθήσει πολλῇ τῇ\n\nεἰς ὑμᾶς.\n ",
            "22":"\n εἴτε ὑπὲρ Τίτου, κοινωνὸς ἐμὸς καὶ εἰς ὑμᾶς\n\nσυνεργός· εἴτε ἀδελφοὶ ἡμῶν, ἀπόστολοι ἐκκλησιῶν, δόξα\n\nΧριστοῦ.\n ",
            "23":"\n Τὴν οὖν ἔνδειξιν τῆς ἀγάπης ὑμῶν καὶ ἡμῶν\n\nκαυχήσεως ὑπὲρ ὑμῶν εἰς αὐτοὺς ἐνδείξασθε εἰς πρόσωπον \n\nτῶν ἐκκλησιῶν."
        },
        "8":{
            "0":"\n Περὶ μὲν γὰρ τῆς διακονίας\n\nτῆς εἰς τοὺς ἁγίους περισσόν μοί ἐστιν τὸ γράφειν ὑμῖν,\n ",
            "1":"\n οἶδα γὰρ τὴν προθυμίαν ὑμῶν ἣν ὑπὲρ ὑμῶν καυχῶμαι\n\nΜακεδόσιν ὅτι Ἀχαία παρεσκεύασται ἀπὸ πέρυσι, καὶ τὸ\n\nὑμῶν ζῆλος ἠρέθισε τοὺς πλείονας.\n ",
            "2":"\n ἔπεμψα δὲ τοὺς ἀδελφούς, \n\nἵνα μὴ τὸ καύχημα ἡμῶν τὸ ὑπὲρ ὑμῶν κενωθῇ ἐν\n\nτῷ μέρει τούτῳ, ἵνα καθὼς ἔλεγον παρεσκευασμένοι ἦτε,\n ",
            "3":"\n μή πως ἐὰν ἔλθωσιν σὺν ἐμοὶ Μακεδόνες καὶ εὕρωσιν ὑμᾶς\n\nἀπαρασκευάστους καταισχυνθῶμεν ἡμεῖς, ἵνα μὴ λέγωμεν\n\nὑμεῖς, ἐν τῇ ὑποστάσει ταύτῃ.\n ",
            "4":"\n ἀναγκαῖον οὖν ἡγησάμην\n\nπαρακαλέσαι τοὺς ἀδελφοὺς ἵνα προέλθωσιν εἰς ὑμᾶς καὶ\n\nπροκαταρτίσωσι τὴν προεπηγγελμένην εὐλογίαν ὑμῶν, ταύτην \n\nἑτοίμην εἶναι οὕτως ως εὐλογίαν καὶ μὴ ὡς πλεονεξίαν.\n ",
            "5":"\n Τοῦτο δέ, ὁ σπείρων φειδομένως φειδομένως \n\nκαὶ θερίσει, καὶ ὁ σπείρων ἐπʼ εὐλογίαις ἐπʼ εὐλογίαις \n\nκαὶ θερίσει.\n ",
            "6":"\n ἕκαστος καθὼς προῄρηται τῇ καρδίᾳ,\n\nμὴ ἐκ λύπης ἢ ἐξ ἀνάγκης,\n ἱλαρὸν \n γὰρ\n δότην \n ἀγαπᾷ\n \n ὁ θεός. \n ",
            "7":"\n \n δυνατεῖ δὲ ὁ θεὸς πᾶσαν χάριν περισσεῦσαι εἰς\n \n ὑμᾶς, ἵνα ἐν παντὶ πάντοτε πᾶσαν αὐτάρκειαν ἔχοντες\n\nπερισσεύητε εἰς πᾶν ἔργον ἀγαθόν·\n ",
            "8":"\n ?̔καθὼς γέγραπται\n \n Ἐσκόρπισεν, ἔδωκεν τοῖς πένησιν, \n ἡ δικαιοσύνη αὐτοῦ μένει εἰς τὸν αἰῶνα· \n \n ",
            "9":"\n \n ὁ δὲ ἐπιχορηγῶν\n σπέρμα τῷ σπείροντι καὶ ἄρτον εἰς βρῶσιν \n χορηγήσει καὶ πληθυνεῖ τὸν σπόρον ὑμῶν καὶ\n\nαὐξήσει\n τὰ γενήματα τῆς δικαιοσύνης ὑμῶν· \n ?̓\n ",
            "10":"\n ἐν παντὶ\n\nπλουτιζόμενοι εἰς πᾶσαν ἁπλότητα, ἥτις κατεργάζεται\n\n\n\n διʼ ἡμῶν εὐχαριστίαν τῷ θεῷ,—\n ",
            "11":"\n ὅτι ἡ διακονία τῆς λειτουργίας\n\nταύτης οὐ μόνον ἐστὶν προσαναπληροῦσα τὰ\n\nὑστερήματα τῶν ἁγίων, ἀλλὰ καὶ περισσεύουσα διὰ πολλῶν\n\nεὐχαριστιῶν τῷ θεῷ,—\n ",
            "12":"\n διὰ τῆς δοκιμῆς τῆς διακονίας ταύτης\n\nδοξάζοντες τὸν θεὸν ἐπὶ τῇ ὑποταγῇ τῆς ὁμολογίας ὑμῶν\n\nεἰς τὸ εὐαγγέλιον τοῦ χριστοῦ καὶ ἁπλότητι τῆς κοινωνίας\n\nεἰς αὐτοὺς καὶ εἰς πάντας,\n ",
            "13":"\n καὶ αὐτῶν δεήσει ὑπὲρ ὑμῶν\n\nἐπιποθούντων ὑμᾶς διὰ τὴν ὑπερβάλλουσαν χάριν τοῦ\n\nθεοῦ ἐφʼ ὑμῖν.\n ",
            "14":"\n Χάρις τῷ θεῷ ἐπὶ τῇ ἀνεκδιηγήτῳ αὐτοῦ\n\nδωρεᾷ."
        },
        "9":{
            "0":"\n \n Αὐτὸς δὲ ἐγὼ Παῦλος παρακαλῶ ὑμᾶς διὰ τῆς πραΰτητος\n\nκαὶ ἐπιεικίας τοῦ χριστοῦ, ὃς κατὰ πρόσωπον μὲν\n\nταπεινὸς ἐν ὑμῖν, \n\nἀπὼν δὲ θαρρῶ εἰς ὑμᾶς·\n ",
            "1":"\n δέομαι δὲ τὸ\n\nμὴ παρὼν θαρρῆσαι τῇ πεποιθήσει ᾗ λογίζομαι τολμῆσαι\n\nἐπί τινας τοὺς λογιζομένους ἡμᾶς ὡς κατὰ σάρκα περιπατοῦντας.\n ",
            "2":"\n Ἐν σαρκὶ γὰρ περιπατοῦντες οὐ κατὰ σάρκα\n\nστρατευόμεθα,—\n ",
            "3":"\n τὰ γὰρ ὅπλα τῆς στρατείας ἡμῶν οὐ σαρκικὰ\n\nἀλλὰ δυνατὰ τῷ θεῷ πρὸς καθαίρεσιν ὀχυρωμάτων,—\n ",
            "4":"\n λογισμοὺς καθαιροῦντες καὶ πᾶν ὕψωμα ἐπαιρόμενον κατὰ\n\nτῆς γνώσεως τοῦ θεοῦ, καὶ αἰχμαλωτίζοντες πᾶν νόημα εἰς\n\nτὴν ὑπακοὴν τοῦ χριστοῦ,\n ",
            "5":"\n καὶ ἐν ἑτοίμῳ ἔχοντες ἐκδικῆσαι\n\nπᾶσαν παρακοήν, ὅταν πληρωθῇ ὑμῶν ἡ ὑπακοή.\n ",
            "6":"\n Τὰ\n\nκατὰ πρόσωπον βλέπετε. εἴ τις πέποιθεν ἑαυτῷ Χριστοῦ\n\nεἶναι, τοῦτο λογιζέσθω πάλιν ἐφʼ ἑαυτοῦ ὅτι καθὼς αὐτὸς\n\n\n\n Χριστοῦ οὕτως καὶ ἡμεῖς.\n ",
            "7":"\n ἐάν τε γὰρ περισσότερόν τι\n \n καυχήσωμαι περὶ τῆς ἐξουσίας ἡμῶν, ἧς ἔδωκεν ὁ κύριος\n\nεἰς οἰκοδομὴν καὶ οὐκ εἰς καθαίρεσιν ὑμῶν, οὐκ αἰσχυνθήσομαι,\n ",
            "8":"\n ἵνα μὴ δόξω ὡς ἂν ἐκφοβεῖν ὑμᾶς διὰ τῶν ἐπιστολῶν·\n ",
            "9":"\n ὅτι Αἱ ἐπιστολαὶ μέν, \n\n\n\nφησίν, βαρεῖαι καὶ ἰσχυραί, \n\nἡ δὲ παρουσία τοῦ σώματος ἀσθενὴς καὶ ὁ λόγος ἐξουθενημένος.\n ",
            "10":"\n τοῦτο λογιζέσθω ὁ τοιοῦτος, \n\nὅτι οἷοί ἐσμεν τῷ\n\nλόγῳ διʼ ἐπιστολῶν ἀπόντες, τοιοῦτοι καὶ παρόντες τῷ\n\nἔργῳ.\n ",
            "11":"\n Οὐ γὰρ τολμῶμεν ἐνκρῖναι ἢ συνκρῖναι ἑαυτούς\n\nτισιν τῶν ἑαυτοὺς συνιστανόντων· ἀλλὰ αὐτοὶ ἐν ἑαυτοῖς\n\nἑαυτοὺς μετροῦντες καὶ συνκρίνοντες ἑαυτοὺς ἑαυτοῖς οὐ\n\nσυνιᾶσιν.\n ",
            "12":"\n ἡμεῖς δὲ οὐκ εἰς τὰ ἄμετρα καυχησόμεθα, ἀλλὰ\n\nκατὰ τὸ μέτρον τοῦ κανόνος οὗ ἐμέρισεν ἡμῖν ὁ θεὸς\n\nμέτρου, \n\nἐφικέσθαι ἄχρι καὶ ὑμῶν·—\n ",
            "13":"\n οὐ γὰρ ὡς μὴ ἐφικνούμενοι \n\nεἰς ὑμᾶς ὑπερεκτείνομεν ἑαυτούς, ἄχρι γὰρ καὶ ὑμῶν\n\nἐφθάσαμεν ἐν τῷ εὐαγγελίῳ τοῦ χριστοῦ·—\n ",
            "14":"\n οὐκ εἰς τὰ\n\nἄμετρα καυχώμενοι ἐν ἀλλοτρίοις κόποις, ἐλπίδα δὲ ἔχοντες\n\nαὐξανομένης τῆς πίστεως ὑμῶν ἐν ὑμῖν μεγαλυνθῆναι κατὰ\n\nτὸν κανόνα ἡμῶν εἰς περισσείαν,\n ",
            "15":"\n εἰς τὰ ὑπερέκεινα ὑμῶν\n\nεὐαγγελίσασθαι, οὐκ ἐν ἀλλοτρίῳ κανόνι εἰς τὰ ἕτοιμα\n\nκαυχήσασθαι.\n ",
            "16":"\n Ὁ δὲ\n καυχώμενος ἐν Κυρίῳ καυχάσθω· \n ",
            "17":"\n οὐ γὰρ ὁ ἑαυτὸν συνιστάνων, \n\nἐκεῖνός ἐστιν δόκιμος, ἀλλὰ\n\nὃν ὁ κύριος συνίστησιν."
        },
        "10":{
            "0":"\n \n Ὄφελον ἀνείχεσθέ μου μικρόν τι ἀφροσύνης· ἀλλὰ καὶ\n\nἀνέχεσθέ μου.\n ",
            "1":"\n ζηλῶ γὰρ ὑμᾶς θεοῦ ζήλῳ, ἡρμοσάμην\n\nγὰρ ὑμᾶς ἑνὶ ἀνδρὶ παρθένον ἁγνὴν παραστῆσαι τῷ χριστῷ·\n ",
            "2":"\n φοβοῦμαι δὲ μή πως, ὡς\n ὁ ὄφις ἐξηπάτησεν \n Εὕαν ἐν τῇ\n\nπανουργίᾳ αὐτοῦ, φθαρῇ τὰ νοήματα ὑμῶν ἀπὸ τῆς ἁπλότητος \n\n[καὶ τῆς ἁγνότητος] τῆς εἰς τὸν χριστόν.\n ",
            "3":"\n εἰ μὲν \n\nγὰρ ὁ ἐρχόμενος ἄλλον Ἰησοῦν κηρύσσει ὃν οὐκ ἐκηρύξαμεν, \n\nἢ πνεῦμα ἕτερον λαμβάνετε ὃ οὐκ ἐλάβετε, ἢ\n\nεὐαγγέλιον ἕτερον ὃ οὐκ ἐδέξασθε, καλῶς ἀνέχεσθε.\n ",
            "4":"\n λογίζομαι γὰρ μηδὲν ὑστερηκέναι τῶν ὑπερλίαν ἀποστόλων·\n ",
            "5":"\n εἰ δὲ καὶ ἰδιώτης τῷ λόγῳ, \n\nἀλλʼ οὐ τῇ γνώσει, ἀλλʼ ἐν\n \n παντὶ φανερώσαντες ἐν πᾶσιν εἰς ὑμᾶς.\n ",
            "6":"\n Ἢ\n\nἁμαρτίαν ἐποίησα ἐμαυτὸν ταπεινῶν ἵνα ὑμεῖς ὑψωθῆτε,\n\nὅτι δωρεὰν τὸ τοῦ θεοῦ εὐαγγέλιον εὐηγγελισάμην ὑμῖν;\n ",
            "7":"\n ἄλλας ἐκκλησίας ἐσύλησα λαβὼν ὀψώνιον πρὸς τὴν ὑμῶν\n\nδιακονίαν,\n ",
            "8":"\n καὶ παρὼν πρὸς ὑμᾶς καὶ ὑστερηθεὶς οὐ κατενάρκησα \n\n\n\nοὐθενός· τὸ γὰρ ὑστέρημά μου προσανεπλήρωσαν\n\nοἱ ἀδελφοὶ ἐλθόντες ἀπὸ Μακεδονίας· καὶ ἐν παντὶ\n\nἀβαρῆ ἐμαυτὸν ὑμῖν ἐτήρησα καὶ τηρήσω.\n ",
            "9":"\n ἔστιν ἀλήθεια Χριστοῦ ἐν ἐμοὶ ὅτι ἡ καύχησις αὕτη οὐ φραγήσεται\n\nεἰς ἐμὲ ἐν τοῖς κλίμασι τῆς Ἀχαίας. \n\nδιὰ τί;\n ",
            "10":"\n ὅτι οὐκ ἀγαπῶ\n\nὑμᾶς; ὁ θεὸς οἶδεν.\n ",
            "11":"\n Ὃ δὲ ποιῶ καὶ ποιήσω,\n\nἵνα ἐκκόψω τὴν ἀφορμὴν τῶν θελόντων ἀφορμήν, ἵνα ἐν ᾧ\n\nκαυχῶνται εὑρεθῶσιν καθὼς καὶ ἡμεῖς.\n ",
            "12":"\n οἱ γὰρ τοιοῦτοι\n\nψευδαπόστολοι, ἐργάται δόλιοι, μετασχηματιζόμενοι εἰς\n\nἀποστόλους Χριστοῦ·\n ",
            "13":"\n καὶ οὐ θαῦμα, \n\nαὐτὸς γὰρ ὁ Σατανᾶς\n\nμετασχηματίζεται εἰς ἄγγελον φωτός·\n ",
            "14":"\n οὐ μέγα οὖν εἰ καὶ\n\nοἱ διάκονοι αὐτοῦ μετασχηματίζονται ὡς διάκονοι δικαιοσύνης, \n\nὧν τὸ τέλος ἔσται κατὰ τὰ ἔργα αὐτῶν.\n ",
            "15":"\n \n Πάλιν λέγω, μή τίς με δόξῃ ἄφρονα εἶναι·—εἰ δὲ μήγε,\n\nκἂν ὡς ἄφρονα δέξασθέ με, ἵνα κἀγὼ μικρόν τι καυχήσωμαι·\n ",
            "16":"\n ὃ λαλῶ οὐ κατὰ κύριον λαλῶ, \n\nἀλλʼ ὡς ἐν ἀφροσύνῃ,\n\nἐν ταύτῃ τῇ ὑποστάσει τῆς καυχήσεως.\n ",
            "17":"\n ἐπεὶ πολλοὶ\n\nκαυχῶνται κατὰ [τὴν] σάρκα, κἀγὼ καυχήσομαι.\n ",
            "18":"\n ἡδέως\n\nγὰρ ἀνέχεσθε τῶν ἀφρόνων φρόνιμοι ὄντες·\n ",
            "19":"\n ἀνέχεσθε γὰρ\n\nεἴ τις ὑμᾶς καταδουλοῖ, εἴ τις κατεσθίει, εἴ τις λαμβάνει,\n\nεἴ τις ἐπαίρεται, εἴ τις εἰς πρόσωπον ὑμᾶς δέρει.\n ",
            "20":"\n κατὰ\n\nἀτιμίαν λέγω, ὡς ὅτι ἡμεῖς ἠσθενήκαμεν· ἐν ᾧ δʼ ἄν τις\n\nτολμᾷ, ἐν ἀφροσύνῃ λέγω, τολμῶ κἀγώ.\n ",
            "21":"\n Ἐβραῖοί εἰσιν;\n\nκἀγώ. Ἰσραηλεῖταί εἰσιν; κἀγώ. σπέρμα Ἀβραάμ εἰσιν;\n\nκἀγώ. διάκονοι Χριστοῦ εἰσίν;\n ",
            "22":"\n παραφρονῶν λαλῶ, ὕπερ\n\nἐγώ· ἐν κόποις περισσοτέρως, ἐν φυλακαῖς περισσοτέρως,\n\nἐν πληγαῖς ὑπερβαλλόντως, \n\nἐν θανάτοις πολλάκις·\n ",
            "23":"\n ὑπὸ\n\nἸουδαίων πεντάκις τεσσεράκοντα παρὰ μίαν ἔλαβον,\n ",
            "24":"\n τρὶς\n \n ἐραβδίσθην, ἅπαξ ἐλιθάσθην, τρὶς ἐναυάγησα, νυχθήμερον\n\nἐν τῷ βυθῷ πεποίηκα· ὁδοιπορίαις πολλάκις,\n ",
            "25":"\n κινδύνοις\n\nποταμῶν, κινδύνοις λῃστῶν, κινδύνοις ἐκ γένους, κινδύνοις\n\nἐξ ἐθνῶν, κινδύνοις ἐν πόλει, κινδύνοις ἐν ἐρημίᾳ, κινδύνοις\n\nἐν θαλάσσῃ, \n\nκινδύνοις ἐν ψευδαδέλφοις,\n ",
            "26":"\n κόπῳ καὶ μόχθῳ, ἐν\n\nἀγρυπνίαις πολλάκις, ἐν λιμῷ καὶ δίψει, ἐν νηστείαις πολλάκις, \n\nἐν ψύχει καὶ γυμνότητι·\n ",
            "27":"\n χωρὶς τῶν παρεκτὸς ἡ\n\nἐπίστασίς μοι ἡ καθʼ ἡμέραν, ἡ μέριμνα πασῶν τῶν ἐκκλησιῶν. \n\nτίς ἀσθενεῖ, καὶ οὐκ ἀσθενῶ;\n ",
            "28":"\n τίς σκανδαλίζεται,\n\nκαὶ οὐκ ἐγὼ πυροῦμαι;\n ",
            "29":"\n εἰ καυχᾶσθαι δεῖ, \n\nτὰ τῆς ἀσθενείας \n\n[μου] καυχήσομαι.\n ",
            "30":"\n ὁ θεὸς καὶ πατὴρ τοῦ κυρίου\n\nἸησοῦ οἶδεν, ὁ ὢν εὐλογητὸς εἰς τοὺς αἰῶνας, ὅτι οὐ ψεύδομαι.\n ",
            "31":"\n ἐν Δαμασκῷ ὁ ἐθνάρχης Ἁρέτα τοῦ βασιλέως\n\nἐφρούρει τὴν πόλιν Δαμασκηνῶν πιάσαι με,\n ",
            "32":"\n καὶ διὰ\n\nθυρίδος ἐν σαργάνῃ ἐχαλάσθην διὰ τοῦ τείχους καὶ ἐξέφυγον \n\nτὰς χεῖρας αὐτοῦ."
        },
        "11":{
            "0":"\n Καυχᾶσθαι δεῖ· οὐ \n\nσυμφέρον μέν, ἐλεύσομαι δὲ εἰς ὀπτασίας καὶ ἀποκαλύψεις\n\nΚυρίου.\n ",
            "1":"\n οἶδα ἄνθρωπον ἐν Χριστῷ πρὸ ἐτῶν δεκατεσσάρων, \n\n—εἴτε ἐν σώματι οὐκ οἶδα, εἴτε ἐκτὸς τοῦ σώματος\n\nοὐκ οἶδα, ὁ θεὸς οἶδεν, —ἁρπαγέντα τὸν τοιοῦτον ἕως τρίτου\n\nοὐρανοῦ.\n ",
            "2":"\n καὶ οἶδα τὸν τοιοῦτον ἄνθρωπον,—εἴτε ἐν σώματι\n\nεἴτε χωρὶς τοῦ σώματος [οὐκ οἶδα,] ὁ θεὸς οἶδεν,\n ",
            "3":"\n —ὅτι\n\nἡρπάγη εἰς τὸν παράδεισον καὶ ἤκουσεν ἄρρητα ῥήματα ἃ\n\nοὐκ ἐξὸν ἀνθρώπῳ λαλῆσαι.\n ",
            "4":"\n ὑπὲρ τοῦ τοιούτου καυχήσομαι, \n\nὑπὲρ δὲ ἐμαυτοῦ οὐ καυχήσομαι εἰ μὴ ἐν ταῖς ἀσθενείαις.\n ",
            "5":"\n ἐὰν γὰρ θελήσω καυχήσασθαι, \n\nοὐκ ἔσομαι ἄφρων,\n\nἀλήθειαν γὰρ ἐρῶ· φείδομαι δέ, μή τις εἰς ἐμὲ λογίσηται\n\nὑπὲρ ὃ βλέπει με ἢ ἀκούει ἐξ ἐμοῦ,\n ",
            "6":"\n καὶ τῇ ὑπερβολῇ τῶν \n\nἀποκαλύψεων. διὸ ἵνα μὴ ὑπεραίρωμαι, ἐδόθη μοι σκόλοψ\n\nτῇ σαρκί, ἄγγελος Σατανᾶ, ἵνα με κολαφίζῃ, ἵνα μὴ\n\nὑπεραίρωμαι.\n ",
            "7":"\n ὑπὲρ τούτου τρὶς τὸν κύριον παρεκάλεσα\n\nἵνα ἀποστῇ ἀπʼ ἐμοῦ· καὶ εἴρηκέν μοι Ἀρκεῖ σοι ἡ χάρις\n\nμου· ἡ γὰρ δύναμις ἐν ἀσθενείᾳ τελεῖται.\n ",
            "8":"\n Ἥδιστα\n \n οὖν μᾶλλον καυχήσομαι ἐν ταῖς ἀσθενείαις, ἵνα\n\nἐπισκηνώσῃ ἐπʼ ἐμὲ ἡ δύναμις τοῦ χριστοῦ.\n ",
            "9":"\n διὸ εὐδοκῶ\n\n\n\n ἐν ἀσθενείαις, ἐν ὕβρεσιν, ἐν ἀνάγκαις, ἐν διωγμοῖς καὶ\n\nστενοχωρίαις, ὑπὲρ Χριστοῦ· ὅταν γὰρ ἀσθενῶ, τότε\n\nδυνατός εἰμι.\n ",
            "10":"\n \n Γέγονα ἄφρων· ὑμεῖς με ἠναγκάσατε· ἐγὼ γὰρ ὤφειλον\n\n\n\n ὑφʼ ὑμῶν συνίστασθαι. οὐδὲν γὰρ ὑστέρησα τῶν ὑπερλίαν \n\nἀποστόλων, \n\nεἰ καὶ οὐδέν εἰμι·\n ",
            "11":"\n τὰ μὲν σημεῖα τοῦ\n\nἀποστόλου κατειργάσθη ἐν ὑμῖν ἐν πάσῃ ὑπομονῇ, σημείοις \n\n[τε] καὶ τέρασιν καὶ δυνάμεσιν.\n ",
            "12":"\n τί γάρ ἐστιν ὃ\n\nἡσσώθητε ὑπὲρ τὰς λοιπὰς ἐκκλησίας, εἰ μὴ ὅτι αὐτὸς\n\nἐγὼ οὐ κατενάρκησα ὑμῶν; χαρίσασθέ μοι τὴν ἀδικίαν\n\nταύτην.\n ",
            "13":"\n Ἰδοὺ τρίτον τοῦτο ἑτοίμως ἔχω ἐλθεῖν\n\nπρὸς ὑμᾶς, καὶ οὐ καταναρκήσω· οὐ γὰρ ζητῶ τὰ ὑμῶν\n\nἀλλὰ ὑμᾶς, οὐ γὰρ ὀφείλει τὰ τέκνα τοῖς γονεῦσιν θησαυρίζειν, \n\nἀλλὰ οἱ γονεῖς τοῖς τέκνοις.\n ",
            "14":"\n ἐγὼ δὲ ἥδιστα δαπανήσω καὶ ἐκδαπανηθήσομαι ὑπὲρ τῶν ψυχῶν ὑμῶν. εἰ\n\nπερισσοτέρως ὑμᾶς ἀγαπῶ, \n\nἧσσον ἀγαπῶμαι;\n ",
            "15":"\n Ἔστω\n\nδέ, ἐγὼ οὐ κατεβάρησα ὑμᾶς· ἀλλὰ ὑπάρχων πανοῦργος\n\nδόλῳ ὑμᾶς ἔλαβον.\n ",
            "16":"\n μή τινα ὧν ἀπέσταλκα πρὸς ὑμᾶς,\n\nδιʼ αὐτοῦ ἐπλεονέκτησα ὑμᾶς;\n ",
            "17":"\n παρεκάλεσα Τίτον καὶ συναπέστειλα τὸν ἀδελφόν· μήτι ἐπλεονέκτησεν ὑμᾶς Τίτος;\n\nοὐ τῷ αὐτῷ πνεύματι περιεπατήσαμεν; οὐ τοῖς αὐτοῖς\n\nἴχνεσιν;\n ",
            "18":"\n Πάλαι δοκεῖτε ὅτι ὑμῖν ἀπολογούμεθα;\n\nκατέναντι θεοῦ ἐν Χριστῷ λαλοῦμεν. τὰ δὲ πάντα,\n\nἀγαπητοί, ὑπὲρ τῆς ὑμῶν οἰκοδομῆς,\n ",
            "19":"\n φοβοῦμαι γὰρ μή πως ἐλθὼν οὐχ οἵους θέλω εὕρω ὑμᾶς, κἀγὼ εὑρεθῶ ὑμῖν\n\nοἷον οὐ θέλετε, μή πως ἔρις, ζῆλος, θυμοί, ἐριθίαι, καταλαλιαί, \n\nψιθυρισμοί, φυσιώσεις, ἀκαταστασίαι·\n ",
            "20":"\n μὴ πάλιν\n\nἐλθόντος μου ταπεινώσῃ με ὁ θεός μου πρὸς ὑμᾶς, καὶ\n\nπενθήσω πολλοὺς τῶν προημαρτηκότων καὶ μὴ μετανοησάντων \n\nἐπὶ τῇ ἀκαθαρσίᾳ καὶ πορνείᾳ καὶ ἀσελγείᾳ ᾗ\n\nἔπραξαν."
        },
        "12":{
            "0":"\n Τρίτον τοῦτο ἔρχομαι πρὸς ὑμᾶς·\n \n ἐπὶ στόματος δύο μαρτύρων καὶ τριῶν σταθήσεται πᾶν ῥῆμα. \n ",
            "1":"\n προείρηκα καὶ προλέγω ὡς παρὼν τὸ δεύτερον\n\nκαὶ ἀπὼν νῦν τοῖς προημαρτηκόσιν καὶ τοῖς λοιποῖς πᾶσιν,\n\nὅτι ἐὰν ἔλθω εἰς τὸ πάλιν οὐ φείσομαι,\n ",
            "2":"\n ἐπεὶ δοκιμὴν\n\nζητεῖτε τοῦ ἐν ἐμοὶ λαλοῦντος χριστοῦ· ὃς εἰς ὑμᾶς\n\nοὐκ ἀσθενεῖ ἀλλὰ δυνατεῖ ἐν ὑμῖν,\n ",
            "3":"\n καὶ γὰρ ἐσταυρώθη ἐξ\n\nἀσθενείας, ἀλλὰ ζῇ ἐκ δυνάμεως θεοῦ. καὶ γὰρ ἡμεῖς\n\nἀσθενοῦμεν ἐν αὐτῷ, ἀλλὰ ζήσομεν σὺν αὐτῷ ἐκ δυνάμεως \n\nθεοῦ [εἰς ὑμᾶς].\n ",
            "4":"\n Ἑαυτοὺς πειράζετε εἰ ἐστὲ ἐν τῇ πίστει,\n\nἑαυτοὺς δοκιμάζετε· ἢ οὐκ ἐπιγινώσκετε ἑαυτοὺς ὅτι Ἰησοῦς \n\nΧριστὸς ἐν ὑμῖν; εἰ μήτι ἀδόκιμοί ἐστε.\n ",
            "5":"\n ἐλπίζω δὲ\n\nὅτι γνώσεσθε ὅτι ἡμεῖς οὐκ ἐσμὲν ἀδόκιμοι.\n ",
            "6":"\n εὐχόμεθα δὲ\n\nπρὸς τὸν θεὸν μὴ ποιῆσαι ὑμᾶς κακὸν μηδέν, οὐχ ἵνα ἡμεῖς\n\nδόκιμοι φανῶμεν, ἀλλʼ ἵνα ὑμεῖς τὸ καλὸν ποιῆτε, ἡμεῖς δὲ\n\nὡς ἀδόκιμοι ὦμεν.\n ",
            "7":"\n οὐ γὰρ δυνάμεθά τι κατὰ τῆς ἀληθείας, \n\nἀλλὰ ὑπὲρ τῆς ἀληθείας.\n ",
            "8":"\n χαίρομεν γὰρ ὅταν ἡμεῖς\n\nἀσθενῶμεν, ὑμεῖς δὲ δυνατοὶ ἦτε· τοῦτο καὶ εὐχόμεθα, τὴν\n\nὑμῶν κατάρτισιν.\n ",
            "9":"\n Διὰ τοῦτο ταῦτα ἀπὼν γράφω, ἵνα\n\nπαρὼν μὴ ἀποτόμως χρήσωμαι κατὰ τὴν ἐξουσίαν ἣν ὁ\n\nκύριος ἔδωκέν μοι, εἰς οἰκοδομὴν καὶ οὐκ εἰς καθαίρεσιν.\n ",
            "10":"\n \n Λοιπόν, ἀδελφοί, χαίρετε, καταρτίζεσθε, παρακαλεῖσθε,\n\nτὸ αὐτὸ φρονεῖτε, εἰρηνεύετε, καὶ ὁ θεὸς τῆς ἀγάπης καὶ\n\nεἰρήνης ἔσται μεθʼ ὑμῶν.\n ",
            "11":"\n Ἀσπάσασθε ἀλλήλους ἐν ἁγίῳ\n\nφιλήματι. Ἀσπάζονται ὑμᾶς οἱ ἅγιοι πάντες.\n ",
            "12":"\n \n Ἡ χάρις τοῦ κυρίου Ἰησοῦ [Χριστοῦ] καὶ ἡ ἀγάπη\n\nτοῦ θεοῦ καὶ ἡ κοινωνία τοῦ ἁγίου πνεύματος μετὰ πάντων\n\nὑμῶν."
        }
    },
    "source":"Perseus Digital Library",
    "originalTitle":"Second Letter to the Corinthians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}