{
    "language":"grc",
    "englishTitle":"Book of James",
    "original-urn":"urn:cts:greekLit:tlg0031.tlg020.perseus-grc2",
    "author":"new testament",
    "urn":"urn:cts:greekLit:tlg0031.tlg020.perseus-grc2-simple",
    "text":{
        "0":{
            "0":"\n \n ΙΑΚΩΒΟΣ θεοῦ καὶ κυρίου Ἰησοῦ Χριστοῦ δοῦλος\n\nταῖς δώδεκα φυλαῖς ταῖς ἐν τῇ διασπορᾷ χαίρειν.\n ",
            "1":"\n \n Πᾶσαν χαρὰν ἡγήσασθε, ἀδελφοί μου, ὅταν πειρασμοῖς\n\nπεριπέσητε ποικίλοις,\n ",
            "2":"\n γινώσκοντες ὅτι τὸ δοκίμιον ὑμῶν\n\nτῆς πίστεως κατεργάζεται ὑπομονήν·\n ",
            "3":"\n ἡ δὲ ὑπομονὴ ἔργον\n\nτέλειον ἐχέτω, ἵνα ἦτε τέλειοι καὶ ὁλόκληροι, ἐν μηδενὶ\n\nλειπόμενοι.\n ",
            "4":"\n Εἰ δέ τις ὑμῶν λείπεται σοφίας,\n\nαἰτείτω παρὰ τοῦ διδόντος θεοῦ πᾶσιν ἁπλῶς καὶ μὴ ὀνειδίζοντος, \n\nκαὶ δοθήσεται αὐτῷ·\n ",
            "5":"\n αἰτείτω δὲ ἐν πίστει, \n\nμηδὲν\n\nδιακρινόμενος, ὁ γὰρ διακρινόμενος ἔοικεν κλύδωνι θαλάσσης \n\nἀνεμιζομένῳ καὶ ῥιπιζομένῳ·\n ",
            "6":"\n μὴ γὰρ οἰέσθω ὁ ἄνθρωπος \n\nἐκεῖνος ὅτι λήμψεταί τι παρὰ τοῦ κυρίου\n ",
            "7":"\n ἀνὴρ \n\nδίψυχος, ἀκατάστατος ἐν πάσαις ταῖς ὁδοῖς αὐτοῦ.\n ",
            "8":"\n Καυχάσθω \n\nδὲ [ὁ] ἀδελφὸς ὁ ταπεινὸς ἐν τῷ ὕψει αὐτοῦ,\n ",
            "9":"\n ὁ δὲ\n\nπλούσιος ἐν τῇ ταπεινώσει αὐτοῦ, ὅτι\n ὡς ἄνθος χόρτου \n παρελεύσεται.\n ",
            "10":"\n ἀνέτειλεν γὰρ ὁ ἥλιος σὺν τῷ καύσωνι καὶ\n ἐξήρανεν τὸν χόρτον, καὶ τὸ ἄνθος \n αὐτοῦ\n ἐξέπεσεν \n καὶ ἡ\n\nεὐπρέπεια τοῦ προσώπου αὐτοῦ ἀπώλετο· οὕτως καὶ ὁ πλούσιος \n\nἐν ταῖς πορείαις αὐτοῦ μαρανθήσεται.\n ",
            "11":"\n Μακάριος \n\nἀνὴρ ὃς ὑπομένει πειρασμόν, ὅτι δόκιμος γενόμενος\n\nλήμψεται τὸν στέφανον τῆς ζωῆς, ὃν ἐπηγγείλατο τοῖς\n\nἀγαπῶσιν αὐτόν.\n ",
            "12":"\n μηδεὶς πειραζόμενος λεγέτω ὅτι Ἀπὸ\n \n θεοῦ πειράζομαι· ὁ γὰρ θεὸς ἀπείραστός ἐστιν κακῶν,\n\nπειράζει δὲ αὐτὸς οὐδένα.\n ",
            "13":"\n ἕκαστος δὲ πειράζεται ὑπὸ τῆς\n\nἰδίας ἐπιθυμίας ἐξελκόμενος καὶ δελεαζόμενος·\n ",
            "14":"\n εἶτα ἡ ἐπιθυμία\n\nσυλλαβοῦσα τίκτει ἁμαρτίαν, ἡ δὲ ἁμαρτία ἀποτελεσθεῖσα \n\nἀποκυεῖ θάνατον.\n ",
            "15":"\n Μὴ πλανᾶσθε, ἀδελφοί μου\n\nἀγαπητοί.\n ",
            "16":"\n πᾶσα δόσις ἀγαθὴ καὶ πᾶν δώρημα τέλειον\n\nἄνωθέν ἐστιν, καταβαῖνον ἀπὸ τοῦ πατρὸς τῶν φώτων,\n\nπαρʼ ᾧ οὐκ ἔνι παραλλαγὴ ἢ τροπῆς ἀποσκίασμα.\n ",
            "17":"\n βουληθεὶς\n\nἀπεκύησεν ἡμᾶς λόγῳ ἀληθείας, εἰς τὸ εἶναι ἡμᾶς\n\n\n\n ἀπαρχήν τινα τῶν αὐτοῦ κτισμάτων.\n ",
            "18":"\n \n Ἴστε, ἀδελφοί μου ἀγαπητοί. ἔστω δὲ πᾶς ἄνθρωπος\n\nταχὺς εἰς τὸ ἀκοῦσαι, βραδὺς εἰς τὸ λαλῆσαι, βραδὺς\n\nεἰς ὀργήν,\n ",
            "19":"\n ὀργὴ γὰρ ἀνδρὸς δικαιοσύνην θεοῦ οὐκ ἐργάζεται.\n ",
            "20":"\n διὸ ἀποθέμενοι πᾶσαν ῥυπαρίαν καὶ περισσείαν\n\nκακίας ἐν πραΰτητι δέξασθε τὸν ἔμφυτον λόγον τὸν δυνάμενον \n\nσῶσαι τὰς ψυχὰς ὑμῶν.\n ",
            "21":"\n Γίνεσθε δὲ ποιηταὶ λόγου\n\nκαὶ μὴ ἀκροαταὶ μόνον παραλογιζόμενοι ἑαυτούς.\n ",
            "22":"\n ὅτι εἴ\n\nτις ἀκροατὴς λόγου ἐστὶν καὶ οὐ ποιητής, οὗτος ἔοικεν\n\nἀνδρὶ κατανοοῦντι τὸ πρόσωπον τῆς γενέσεως αὐτοῦ ἐν\n\nἐσόπτρῳ,\n ",
            "23":"\n κατενόησεν γὰρ ἑαυτὸν καὶ ἀπελήλυθεν καὶ\n\nεὐθέως ἐπελάθετο ὁποῖος ἦν.\n ",
            "24":"\n ὁ δὲ παρακύψας εἰς νόμον\n\nτέλειον τὸν τῆς ἐλευθερίας καὶ παραμείνας, οὐκ ἀκροατὴς\n\nἐπιλησμονῆς γενόμενος ἀλλὰ ποιητὴς ἔργου, οὗτος μακάριος \n\nἐν τῇ ποιήσει αὐτοῦ ἔσται.\n ",
            "25":"\n Εἴ τις δοκεῖ θρησκὸς\n\n\n\n εἶναι μὴ χαλιναγωγῶν γλῶσσαν ἑαυτοῦ ἀλλὰ ἀπατῶν\n\n\n\n καρδίαν ἑαυτοῦ, τούτου μάταιος ἡ θρησκεία.\n ",
            "26":"\n θρησκεία\n\nκαθαρὰ καὶ ἀμίαντος παρὰ τῷ θεῷ καὶ πατρὶ αὕτη ἐστίν,\n\nἐπισκέπτεσθαι ὀρφανοὺς καὶ χήρας ἐν τῇ θλίψει αὐτῶν,\n\nἄσπιλον ἑαυτὸν τηρεῖν ἀπὸ τοῦ κόσμου."
        },
        "1":{
            "0":"\n \n Ἀδελφοί μου, μὴ ἐν προσωπολημψίαις ἔχετε τὴν\n\n\n\n πίστιν τοῦ κυρίου ἡμῶν Ἰησοῦ Χριστοῦ τῆς δόξης;\n ",
            "1":"\n ἐὰν\n\nγὰρ εἰσέλθῃ εἰς συναγωγὴν ὑμῶν ἀνὴρ χρυσοδακτύλιος\n \n ἐν ἐσθῆτι λαμπρᾷ, εἰσέλθῃ δὲ καὶ πτωχὸς ἐν ῥυπαρᾷ\n\nἐσθῆτι,\n ",
            "2":"\n ἐπιβλέψητε δὲ ἐπὶ τὸν φοροῦντα τὴν ἐσθῆτα\n\nτὴν λαμπρὰν καὶ εἴπητε Σὺ κάθου ὧδε καλῶς, καὶ τῷ\n\nπτωχῷ εἴπητε Σὺ στῆθι ἢ κάθου ἐκεῖ ὑπὸ τὸ ὑποπόδιόν \n\nμου,\n ",
            "3":"\n οὐ διεκρίθητε ἐν ἑαυτοῖς καὶ ἐγένεσθε κριταὶ διαλογισμῶν \n\nπονηρῶν;\n ",
            "4":"\n Ἀκούσατε, \n\nἀδελφοί μου ἀγαπητοί.\n\nοὐχ ὁ θεὸς ἐξελέξατο τοὺς πτωχοὺς τῷ κόσμῳ πλουσίους\n\nἐν πίστει καὶ κληρονόμους τῆς βασιλείας ἧς ἐπηγγείλατο\n\nτοῖς ἀγαπῶσιν αὐτόν;\n ",
            "5":"\n ὑμεῖς δὲ ἠτιμάσατε τὸν πτωχόν.\n\nοὐχ οἱ πλούσιοι καταδυναστεύουσιν ὑμῶν, καὶ αὐτοὶ ἕλκουσιν \n\nὑμᾶς εἰς κριτήρια;\n ",
            "6":"\n οὐκ αὐτοὶ βλασφημοῦσιν τὸ\n\nκαλὸν ὄνομα τὸ ἐπικληθὲν ἐφʼ ὑμᾶς;\n ",
            "7":"\n εἰ μέντοι νόμον\n\nτελεῖτε βασιλικὸν κατὰ τὴν γραφήν\n Ἀγαπήσεις τὸν πλησίον σου ὡς σεαυτόν, \n καλῶς ποιεῖτε·\n ",
            "8":"\n εἰ δὲ προσωπολημπτεῖτε, \n\nἁμαρτίαν ἐργάζεσθε, ἐλεγχόμενοι ὑπὸ τοῦ\n\nνόμου ὡς παραβάται.\n ",
            "9":"\n Ὅστις γὰρ ὅλον τὸν νόμον τηρήσῃ, \n\nπταίσῃ δὲ ἐν ἑνί, γέγονεν πάντων ἔνοχος.\n ",
            "10":"\n ὁ γὰρ\n\nεἰπών\n Μὴ μοιχεύσῃς \n εἶπεν καί\n Μὴ φονεύσῃς· \n εἰ δὲ\n\nοὐ μοιχεύεις φονεύεις δέ, γέγονας παραβάτης νόμου.\n ",
            "11":"\n οὕτως λαλεῖτε καὶ οὕτως ποιεῖτε ὡς διὰ νόμου ἐλευθερίας\n\nμέλλοντες κρίνεσθαι.\n ",
            "12":"\n ἡ γὰρ κρίσις ἀνέλεος τῷ μὴ ποιήσαντι \n\nἔλεος· κατακαυχᾶται ἔλεος κρίσεως.\n ",
            "13":"\n Τί\n\nὄφελος, ἀδελφοί μου, ἐὰν πίστιν λέγῃ τις ἔχειν ἔργα\n\nδὲ μὴ ἔχῃ;\n ",
            "14":"\n μὴ δύναται ἡ πίστις σῶσαι αὐτόν; ἐὰν\n\nἀδελφὸς ἢ ἀδελφὴ γυμνοὶ ὑπάρχωσιν καὶ λειπόμενοι τῆς\n\nἐφημέρου τροφῆς,\n ",
            "15":"\n εἴπῃ δέ τις αὐτοῖς ἐξ ὑμῶν Ὑπάγετε\n\nἐν εἰρήνῃ, θερμαίνεσθε καὶ χορτάζεσθε, μὴ δῶτε δὲ\n\nαὐτοῖς τὰ ἐπιτήδεια τοῦ σώματος, \n\nτί ὄφελος;\n ",
            "16":"\n οὕτως καὶ\n\nἡ πίστις, ἐὰν μὴ ἔχῃ ἔργα, νεκρά ἐστιν καθʼ ἑαυτήν.\n ",
            "17":"\n ἀλλʼ ἐρεῖ τις Σὺ πίστιν ἔχεις κἀγὼ ἔργα ἔχω. δεῖξον \n\nμοι τὴν πίστιν σου χωρὶς τῶν ἔργων, κἀγώ σοι δείξω ἐκ\n\nτῶν ἔργων μου τὴν πίστιν.\n ",
            "18":"\n σὺ πιστεύεις ὅτι εἷς θεὸς \n\nἔστιν; καλῶς ποιεῖς· καὶ τὰ δαιμόνια πιστεύουσιν καὶ\n \n φρίσσουσιν.\n ",
            "19":"\n θέλεις δὲ γνῶναι, ὦ ἄνθρωπε κενέ, ὅτι ἡ\n\nπίστις χωρὶς τῶν ἔργων ἀργή ἐστιν;\n \n ",
            "20":" \n Ἀβραὰμ\n \n ὁ πατὴρ\n\nἡμῶν οὐκ ἐξ ἔργων ἐδικαιώθη,\n ἀνενέγκας Ἰσαὰκ τὸν υἱὸν αὐτοῦ ἐπὶ τὸ θυσιαστήριον; \n ",
            "21":"\n βλέπεις ὅτι ἡ πίστις\n\nσυνήργει τοῖς ἔργοις αὐτοῦ καὶ ἐκ τῶν ἔργων ἡ πίστις\n\nἐτελειώθη, \n\nκαὶ ἐπληρώθη ἡ γραφὴ ἡ λέγουσα\n \n ",
            "22":"\n Ἐπίστευσεν\n\nδὲ Ἀβραὰμ τῷ θεῷ καὶ ἐλογίσθη αὐτῷ εἰς\n\nδικαιοσύνην,\n \n καὶ\n φίλος θεοῦ \n ἐκλήθη.\n ",
            "23":"\n ὁρᾶτε ὅτι ἐξ ἔργων\n\nδικαιοῦται ἄνθρωπος καὶ οὐκ ἐκ πίστεως μόνον.\n ",
            "24":"\n ὁμοίως δὲ καὶ Ῥαὰβ ἡ πόρνη οὐκ ἐξ ἔργων ἐδικαιώθη,\n\nὑποδεξαμένη τοὺς ἀγγέλους καὶ ἑτέρᾳ ὁδῷ ἐκβαλοῦσα;\n ",
            "25":"\n ὥσπερ τὸ σῶμα χωρὶς πνεύματος νεκρόν ἐστιν, οὕτως\n\nκαὶ ἡ πίστις χωρὶς ἔργων νεκρά ἐστιν."
        },
        "2":{
            "0":"\n \n Μὴ πολλοὶ διδάσκαλοι γίνεσθε, ἀδελφοί μου, εἰδότες\n\nὅτι μεῖζον κρίμα λημψόμεθα·\n ",
            "1":"\n πολλὰ γὰρ πταίομεν ἅπαντες.\n\nεἴ τις ἐν λόγῳ οὐ πταίει, οὗτος τέλειος ἀνήρ, δυνατὸς\n\nχαλιναγωγῆσαι καὶ ὅλον τὸ σῶμα.\n ",
            "2":"\n εἰ δὲ τῶν ἵππων τοὺς\n\nχαλινοὺς εἰς τὰ στόματα βάλλομεν εἰς τὸ πείθεσθαι\n\nαὐτοὺς ἡμῖν, \n\nκαὶ ὅλον τὸ σῶμα αὐτῶν μετάγομεν·\n ",
            "3":"\n ἰδοὺ\n\nκαὶ τὰ πλοῖα, τηλικαῦτα ὄντα καὶ ὑπὸ ἀνέμων σκληρῶν\n\nἐλαυνόμενα, μετάγεται ὑπὸ ἐλαχίστου πηδαλίου ὅπου ἡ\n\nὁρμὴ τοῦ εὐθύνοντος βούλεται·\n ",
            "4":"\n οὕτως καὶ ἡ γλῶσσα\n\nμικρὸν μέλος ἐστὶν καὶ μεγάλα αὐχεῖ. ἰδοὺ ἡλίκον πῦρ\n\nἡλίκην ὕλην ἀνάπτει·\n ",
            "5":"\n καὶ ἡ γλῶσσα πῦρ, \n\nὁ κόσμος τῆς\n\nἀδικίας ἡ γλῶσσα καθίσταται ἐν τοῖς μέλεσιν ἡμῶν, ἡ\n\nσπιλοῦσα ὅλον τὸ σῶμα καὶ φλογίζουσα τὸν τροχὸν τῆς\n\nγενέσεως καὶ φλογιζομένη ὑπὸ τῆς γεέννης.\n ",
            "6":"\n πᾶσα γὰρ\n\nφύσις θηρίων τε καὶ πετεινῶν ἑρπετῶν τε καὶ ἐναλίων\n\nδαμάζεται καὶ δεδάμασται τῇ φύσει τῇ ἀνθρωπίνῃ·\n ",
            "7":"\n τὴν\n\nδὲ γλῶσσαν οὐδεὶς δαμάσαι δύναται ἀνθρώπων· ἀκατάστατον \n\nκακόν, μεστὴ ἰοῦ θανατηφόρου.\n ",
            "8":"\n ἐν αὐτῇ εὐλογοῦμεν\n\nτὸν κύριον καὶ πατέρα, καὶ ἐν αὐτῇ καταρώμεθα τοὺς\n\nἀνθρώπους τοὺς\n καθʼ ὁμοίωσιν θεοῦ \n γεγονότας·\n ",
            "9":"\n ἐκ τοῦ\n \n αὐτοῦ στόματος ἐξέρχεται εὐλογία καὶ κατάρα. οὐ χρή,\n\nἀδελφοί μου, ταῦτα οὕτως γίνεσθαι.\n ",
            "10":"\n μήτι ἡ πηγὴ ἐκ τῆς\n\nαὐτῆς ὀπῆς βρύει τὸ γλυκὺ καὶ τὸ πικρόν;\n ",
            "11":"\n μὴ δύναται,\n\nἀδελφοί μου, συκῆ ἐλαίας ποιῆσαι ἢ ἄμπελος σῦκα; οὔτε\n\nἁλυκὸν γλυκὺ ποιῆσαι ὕδωρ.\n ",
            "12":"\n Τίς σοφὸς καὶ ἐπιστήμων \n\nἐν ὑμῖν; δειξάτω ἐκ τῆς καλῆς ἀναστροφῆς τὰ\n\nἔργα αὐτοῦ ἐν πραΰτητι σοφίας.\n ",
            "13":"\n εἰ δὲ ζῆλον πικρὸν ἔχετε\n\nκαὶ ἐριθίαν ἐν τῇ καρδίᾳ ὑμῶν, μὴ κατακαυχᾶσθε καὶ ψεύδεσθε \n\nκατὰ τῆς ἀληθείας.\n ",
            "14":"\n οὐκ ἔστιν αὕτη ἡ σοφία ἄνωθεν \n\nκατερχομένη, ἀλλὰ ἐπίγειος, ψυχική, δαιμονιώδης·\n ",
            "15":"\n ὅπου γὰρ ζῆλος καὶ ἐριθία, ἐκεῖ ἀκαταστασία καὶ πᾶν\n\nφαῦλον πρᾶγμα.\n ",
            "16":"\n ἡ δὲ ἄνωθεν σοφία πρῶτον μὲν ἁγνή\n\nἐστιν, ἔπειτα εἰρηνική, ἐπιεικής, εὐπειθής, μεστὴ ἐλέους\n\nκαὶ καρπῶν ἀγαθῶν, \n\nἀδιάκριτος, ἀνυπόκριτος·\n ",
            "17":"\n καρπὸς δὲ\n\nδικαιοσύνης ἐν εἰρήνῃ σπείρεται τοῖς ποιοῦσιν εἰρήνην."
        },
        "3":{
            "0":"\n \n Πόθεν πόλεμοι καὶ πόθεν μάχαι ἐν ὑμῖν; οὐκ ἐντεῦθεν,\n\nἐκ τῶν ἡδονῶν ὑμῶν τῶν στρατευομένων ἐν τοῖς μέλεσιν\n\nὑμῶν;\n ",
            "1":"\n ἐπιθυμεῖτε, \n\nκαὶ οὐκ ἔχετε· φονεύετε καὶ ζηλοῦτε, \n\nκαὶ οὐ δύνασθε ἐπιτυχεῖν· μάχεσθε καὶ πολεμεῖτε. οὐκ ἔχετε\n\nδιὰ τὸ μὴ αἰτεῖσθαι ὑμᾶς·\n ",
            "2":"\n αἰτεῖτε καὶ οὐ λαμβάνετε,\n\nδιότι κακῶς αἰτεῖσθε, ἵνα ἐν ταῖς ἡδοναῖς ὑμῶν δαπανήσητε.\n ",
            "3":"\n μοιχαλίδες, \n\nοὐκ οἴδατε ὅτι ἡ φιλία τοῦ κόσμου\n\nἔχθρα τοῦ θεοῦ ἐστίν; ὃς ἐὰν οὖν βουληθῇ φίλος εἶναι\n\nτοῦ κόσμου, ἐχθρὸς τοῦ θεοῦ καθίσταται.\n ",
            "4":"\n ἢ δοκεῖτε ὅτι\n\nκενῶς ἡ γραφὴ λέγει Πρὸς φθόνον ἐπιποθεῖ τὸ πνεῦμα \n\nὃ κατῴκισεν ἐν ἡμῖν;\n ",
            "5":"\n μείζονα δὲ\n δίδωσιν χάριν· \n διὸ\n\nλέγει\n Ὁ θεὸς ὑπερηφάνοις ἀντιτάσσεται ταπεινοῖς δὲ δίδωσιν χάριν. \n ",
            "6":"\n Ὑποτάγητε οὖν τῷ θεῷ· ἀντίστητε δὲ τῷ διαβόλῳ, \n\nκαὶ φεύξεται ἀφʼ ὑμῶν·\n ",
            "7":"\n ἐγγίσατε τῷ θεῷ,\n\nκαὶ ἐγγίσει ὑμῖν. καθαρίσατε χεῖρας, ἁμαρτωλοί, καὶ\n\nἁγνίσατε καρδίας, δίψυχοι.\n ",
            "8":"\n ταλαιπωρήσατε καὶ πενθήσατε \n\nκαὶ κλαύσατε· ὁ γέλως ὑμῶν εἰς πένθος μετατραπήτω \n\nκαὶ ἡ χαρὰ εἰς κατήφειαν·\n ",
            "9":"\n ταπεινώθητε ἐνώπιον Κυρίου,\n \n καὶ ὑψώσει ὑμᾶς.\n ",
            "10":"\n Μὴ καταλαλεῖτε ἀλλήλων,\n\nἀδελφοί· ὁ καταλαλῶν ἀδελφοῦ ἢ κρίνων τὸν ἀδελφὸν\n\nαὐτοῦ καταλαλεῖ νόμου καὶ κρίνει νόμον· εἰ δὲ νόμον\n\n\n\n κρίνεις, οὐκ εἶ ποιητὴς νόμου ἀλλὰ κριτής.\n ",
            "11":"\n εἷς ἔστιν νομοθέτης\n\nκαὶ κριτής, ὁ δυνάμενος σῶσαι καὶ ἀπολέσαι· σὺ\n\nδὲ τίς εἶ, ὁ κρίνων τὸν πλησίον;\n ",
            "12":"\n \n Ἄγε νῦν οἱ λέγοντες Σήμερον ἢ αὔριον πορευσόμεθα\n\nεἰς τήνδε τὴν πόλιν καὶ ποιήσομεν ἐκεῖ ἐνιαυτὸν καὶ\n\nἐμπορευσόμεθα καὶ κερδήσομεν·\n ",
            "13":"\n οἵτινες οὐκ ἐπίστασθε\n\n\n\n τῆς αὔριον ποία ἡ ζωὴ ὑμῶν· ἀτμὶς γάρ ἐστε πρὸς ὀλίγον\n\nφαινομένη, \n\nἔπειτα καὶ ἀφανιζομένη·\n ",
            "14":"\n ἀντὶ τοῦ λέγειν ὑμᾶς\n\n\n\n Ἐὰν ὁ κύριος θέλῃ, καὶ ζήσομεν καὶ ποιήσομεν τοῦτο ἢ\n\nἐκεῖνο.\n ",
            "15":"\n νῦν δὲ καυχᾶσθε ἐν ταῖς ἀλαζονίαις ὑμῶν· πᾶσα\n\nκαύχησις τοιαύτη πονηρά ἐστιν.\n ",
            "16":"\n εἰδότι οὖν καλὸν ποιεῖν\n\nκαὶ μὴ ποιοῦντι, ἁμαρτία αὐτῷ ἐστίν."
        },
        "4":{
            "0":"\n Ἄγε\n\nνῦν οἱ πλούσιοι, κλαύσατε ὀλολύζοντες ἐπὶ ταῖς ταλαιπωρίαις \n\nὑμῶν ταῖς ἐπερχομέναις.\n ",
            "1":"\n ὁ πλοῦτος ὑμῶν σέσηπεν,\n\nκαὶ τὰ ἱμάτια ὑμῶν σητόβρωτα γέγονεν,\n ",
            "2":"\n ὁ χρυσὸς\n\nὑμῶν καὶ ὁ ἄργυρος κατίωται, καὶ ὁ ἰὸς αὐτῶν εἰς μαρτύριον ὑμῖν ἔσται καὶ φάγεται τὰς σάρκας ὑμῶν· ὡς\n πῦρ ἐθησαυρίσατε \n ἐν ἐσχάταις ἡμέραις.\n ",
            "3":"\n ἰδοὺ\n ὁ μισθὸς \n τῶν\n\nἐργατῶν τῶν ἀμησάντων τὰς χώρας ὑμῶν ὁ ἀφυστερημένος\n ἀφʼ ὑμῶν κράζει, \n καὶ αἱ βοαὶ τῶν θερισάντων\n εἰς τὰ ὦτα Κυρίου Σαβαὼθ \n εἰσελήλυθαν·\n ",
            "4":"\n ἐτρυφήσατε ἐπὶ τῆς γῆς καὶ ἐσπαταλήσατε, ἐθρέψατε τὰς καρδίας ὑμῶν\n ἐν ἡμέρᾳ σφαγῆς. \n ",
            "5":"\n κατεδικάσατε, \n\nἐφονεύσατε τὸν δίκαιον.\n\n\n\n οὐκ\n ἀντιτάσσεται \n ὑμῖν;\n ",
            "6":"\n \n Μακροθυμήσατε οὖν, ἀδελφοί, ἕως τῆς παρουσίας τοῦ\n\nκυρίου. ἰδοὺ ὁ γεωργὸς ἐκδέχεται τὸν τίμιον καρπὸν τῆς\n\nγῆς, μακροθυμῶν ἐπʼ αὐτῷ ἕως λάβῃ\n πρόϊμον καὶ ὄψιμον. \n \n ",
            "7":"\n μακροθυμήσατε καὶ ὑμεῖς, στηρίξατε τὰς καρδίας \n\nὑμῶν, ὅτι ἡ παρουσία τοῦ κυρίου ἤγγικεν.\n ",
            "8":"\n μὴ στενάζετε,\n\nἀδελφοί, κατʼ ἀλλήλων, ἵνα μὴ κριθῆτε· ἰδοὺ ὁ κριτὴς\n\nπρὸ τῶν θυρῶν ἕστηκεν.\n ",
            "9":"\n ὑπόδειγμα λάβετε, ἀδελφοί, τῆς\n\nκακοπαθίας καὶ τῆς μακροθυμίας τοὺς προφήτας, οἳ\n\nἐλάλησαν ὲν τῷ ὀνόματι Κυρίου.\n ",
            "10":"\n ἰδοὺ μακαρίζομεν τοὺς\n\nὑπομείναντας· τὴν ὑπομονὴν Ἰὼβ ἠκούσατε, καὶ τὸ τέλος\n\nΚυρίου εἴδετε, ὅτι πολύσπλαγχνός ἐστιν ὁ κύριος καὶ \n\nοἰκτίρμων.\n ",
            "11":"\n Πρὸ πάντων δέ, ἀδελφοί μου, μὴ\n\nὀμνύετε, μήτε τὸν οὐρανὸν μήτε τὴν γῆν μήτε ἄλλον\n\nτινὰ ὅρκον· ἤτω δὲ ὑμῶν τό Ναί ναὶ καὶ τό Οὔ οὔ,\n\nἵνα μὴ ὑπὸ κρίσιν πέσητε.\n ",
            "12":"\n Κακοπαθεῖ τις ἐν\n\nὑμῖν; προσευχέσθω· εὐθυμεῖ τις; ψαλλέτω.\n ",
            "13":"\n ἀσθενεῖ τις\n\nἐν ὑμῖν; προσκαλεσάσθω τοὺς πρεσβυτέρους τῆς ἐκκλησίας, \n\nκαὶ προσευξάσθωσαν ἐπʼ αὐτὸν ἀλείψαντες ἐλαίῳ ἐν\n\nτῷ ὀνόματι [τοῦ κυρίου]·\n ",
            "14":"\n καὶ ἡ εὐχὴ τῆς πίστεως σώσει\n\nτὸν κάμνοντα, καὶ ἐγερεῖ αὐτὸν ὁ κύριος· κἂν ἁμαρτίας\n\nᾖ πεποιηκώς, ἀφεθήσεται αὐτῷ.\n ",
            "15":"\n ἐξομολογεῖσθε οὖν ἀλλήλοις \n\nτὰς ἁμαρτίας καὶ προσεύχεσθε ὑπὲρ ἀλλήλων, ὅπως \n\nἰαθῆτε.\n ",
            "16":"\n πολὺ ἰσχύει δέησις δικαίου ἐνεργουμένη. Ἠλείας\n\nἄνθρωπος ἦν ὁμοιοπαθὴς ἡμῖν, καὶ προσευχῇ προσηύξατο\n\nτοῦ μὴ βρέξαι, καὶ οὐκ ἔβρεξεν ἐπὶ τῆς γῆς ἐνιαυτοὺς\n\nτρεῖς καὶ μῆνας ἕξ·\n ",
            "17":"\n καὶ πάλιν προσηύξατο, \n\nκαὶ ὁ οὐρανὸς\n\n\n\nὑετὸν ἔδωκεν καὶ ἡ γῆ ἐβλάστησεν τὸν καρπὸν αὐτῆς.\n ",
            "18":"\n Ἀδελφοί μου, \n\nἐάν τις ἐν ὑμῖν πλανηθῇ ἀπὸ τῆς ἀληθείας \n\nκαὶ ἐπιστρέψῃ τις αὐτόν,\n ",
            "19":"\n γινώσκετε ὅτι ὁ ἐπιστρέψας \n\nἁμαρτωλὸν ἐκ πλάνης ὁδοῦ αὐτοῦ σώσει ψυχὴν\n\n\n\nαὐτοῦ ἐκ θανάτου καὶ\n καλύψει \n πλῆθος\n ἁμαρτιῶν."
        }
    },
    "source":"Perseus Digital Library",
    "originalTitle":"Book of James",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}