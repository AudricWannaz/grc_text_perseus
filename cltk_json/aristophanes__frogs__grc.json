{
    "language":"grc",
    "englishTitle":"Frogs",
    "original-urn":"urn:cts:greekLit:tlg0019.tlg009.perseus-grc2",
    "author":"aristophanes",
    "urn":"urn:cts:greekLit:tlg0019.tlg009.perseus-grc2-simple",
    "text":{
        "0":"Εἴπω τι τῶν εἰωθότων ὦ δέσποτα,",
        "1":"ἐφʼ οἷς ἀεὶ γελῶσιν οἱ θεώμενοι;",
        "2":"νὴ τὸν Δίʼ ὅ τι Βούλει γε, πλὴν πιέζομαι,",
        "3":"τοῦτο δὲ φύλαξαι· πάνυ γάρ ἐστʼ ἤδη χολή.",
        "4":"μηδʼ ἕτερον ἀστεῖόν τι; \n πλήν γʼ ὡς θλίβομαι.",
        "5":"τί δαί; τὸ πάνυ γέλοιον εἴπω; \n νὴ Δία",
        "6":"θαρρῶν γε· μόνον ἐκεῖνʼ ὅπως μὴ ʼρεῖς, \n τὸ τί;",
        "7":"μεταβαλλόμενος τἀνάφορον ὅτι χεζητιᾷς.",
        "8":"μηδʼ ὅτι τοσοῦτον ἄχθος ἐπʼ ἐμαυτῷ φέρων,",
        "9":"εἰ μὴ καθαιρήσει τις, ἀποπαρδήσομαι;",
        "10":"μὴ δῆθʼ, ἱκετεύω, πλήν γʼ ὅταν μέλλω ʼξεμεῖν.",
        "11":"τί δῆτʼ ἔδει με ταῦτα τὰ σκεύη φέρειν,",
        "12":"εἴπερ ποιήσω μηδὲν ὧνπερ Φρύνιχος",
        "13":"εἴωθε ποιεῖν καὶ Λύκις κἀμειψίας;",
        "14":"μή νυν ποιήσῃς· ὡς ἐγὼ θεώμενος,",
        "15":"ὅταν τι τούτων τῶν σοφισμάτων ἴδω,",
        "16":"πλεῖν ἢ ʼνιαυτῷ πρεσβύτερος ἀπέρχομαι.",
        "17":"ὢ τρισκακοδαίμων ἄρʼ ὁ τράχηλος οὑτοσί,",
        "18":"ὅτι θλίβεται μέν, τὸ δὲ γέλοιον οὐκ ἐρεῖ.",
        "19":"εἶτʼ οὐχ ὕβρις ταῦτʼ ἐστὶ καὶ πολλὴ τρυφή,",
        "20":"ὅτʼ ἐγὼ μὲν ὢν Διόνυσος υἱὸς Σταμνίου",
        "21":"αὐτὸς βαδίζω καὶ πονῶ, τοῦτον δʼ ὀχῶ,",
        "22":"ἵνα μὴ ταλαιπωροῖτο μηδʼ ἄχθος φέροι;",
        "23":"οὐ γὰρ φέρω ʼγώ; \n πῶς φέρεις γὰρ ὅς γʼ ὀχεῖ;",
        "24":"φέρων γε ταυτί. \n τίνα τρόπον; \n Βαρέως πάνυ.",
        "25":"οὔκουν τὸ Βάρος τοῦθʼ ὃ σὺ φέρεις ὄνος φέρει;",
        "26":"οὐ δῆθʼ ὅ γʼ ἔχω ʼγὼ καὶ φέρω μὰ τὸν Δίʼ οὔ.",
        "27":"πῶς γὰρ φέρεις, ὅς γʼ αὐτὸς ὑφʼ ἑτέρου φέρει;",
        "28":"οὐκ οἶδʼ· ὁ δʼ ὦμος οὑτοσὶ πιέζεται.",
        "29":"σὺ δʼ οὖν ἐπειδὴ τὸν ὄνον οὐ φῄς σʼ ὠφελεῖν,",
        "30":"ἐν τῷ μέρει σὺ τὸν ὄνον ἀράμενος φέρε.",
        "31":"οἴμοι κακοδαίμων· τί γὰρ ἐγὼ οὐκ ἐναυμάχουν;",
        "32":"ἦ τἄν σε κωκύειν ἂν ἐκέλευον μακρά.",
        "33":"κατάβα πανοῦργε. καὶ γὰρ ἐγγὺς τῆς θύρας",
        "34":"ἤδη βαδίζων εἰμὶ τῆσδʼ, οἷ πρῶτά με",
        "35":"ἔδει τραπέσθαι. παιδίον, παῖ, ἠμί, παῖ.",
        "36":"τίς τὴν θύραν ἐπάταξεν; ὡς κενταυρικῶς",
        "37":"ἐνήλαθʼ ὅστις· εἰπέ μοι τουτὶ τί ἦν;",
        "38":"ὁ παῖς. \n τί ἔστιν; \n οὐκ ἐνεθυμήθης; \n τὸ τί;",
        "39":"ὡς σφόδρα μʼ ἔδεισε. \n νὴ Δία μὴ μαίνοιό γε.",
        "40":"οὔ τοι μὰ τὴν Δήμητρα δύναμαι μὴ γελᾶν·",
        "41":"καίτοι δάκνω γʼ ἐμαυτόν· ἀλλʼ ὅμως γελῶ.",
        "42":"ὦ δαιμόνιε πρόσελθε· δέομαι γάρ τί σου.",
        "43":"ἀλλʼ οὐχ οἷός τʼ εἴμʼ ἀποσοβῆσαι τὸν γέλων",
        "44":"ὁρῶν λεοντῆν ἐπὶ κροκωτῷ κειμένην.",
        "45":"τίς ὁ νοῦς; τί κόθορνος καὶ ῥόπαλον ξυνηλθέτην;",
        "46":"ποῖ γῆς ἀπεδήμεις; \n ἐπεβάτευον Κλεισθένει-",
        "47":"κἀναυμάχησας; \n καὶ κατεδύσαμέν γε ναῦς",
        "48":"τῶν πολεμίων ἢ δώδεκʼ ἢ τρεῖς καὶ δέκα.",
        "49":"σφώ; \n νὴ τὸν Ἀπόλλω. \n κᾆτʼ ἔγωγʼ ἐξηγρόμην.",
        "50":"καὶ δῆτʼ ἐπὶ τῆς νεὼς ἀναγιγνώσκοντί μοι",
        "51":"τὴν Ἀνδρομέδαν πρὸς ἐμαυτὸν ἐξαίφνης πόθος",
        "52":"τὴν καρδίαν ἐπάταξε πῶς οἴει σφόδρα.",
        "53":"πόθος; πόσος τις; \n μικρὸς ἡλίκος Μόλων.",
        "54":"γυναικός; \n οὐ δῆτʼ. \n ἀλλὰ παιδός; \n οὐδαμῶς.",
        "55":"ἀλλʼ ἀνδρός; \n ἀπαπαί. \n ξυνεγένου τῷ Κλεισθένει;",
        "56":"μὴ σκῶπτέ μʼ ὦδέλφʼ· οὐ γὰρ ἀλλʼ ἔχω κακῶς·",
        "57":"τοιοῦτος ἵμερός με διαλυμαίνεται.",
        "58":"ποῖός τις ὦδελφίδιον; \n οὐκ ἔχω φράσαι.",
        "59":"ὅμως γε μέντοι σοι διʼ αἰνιγμῶν ἐρῶ.",
        "60":"ἤδη ποτʼ ἐπεθύμησας ἐξαίφνης ἔτνους;",
        "61":"ἔτνους; βαβαιάξ, μυριάκις γʼ ἐν τῷ βίῳ.",
        "62":"ἆρʼ ἐκδιδάσκω τὸ σαφὲς ἢ ʼτέρᾳ φράσω;",
        "63":"μὴ δῆτα περὶ ἔτνους γε· πάνυ γὰρ μανθάνω.",
        "64":"τοιουτοσὶ τοίνυν με δαρδάπτει πόθος",
        "65":"Εὐριπίδου. \n καὶ ταῦτα τοῦ τεθνηκότος;",
        "66":"κοὐδείς γέ μʼ ἂν πείσειεν ἀνθρώπων τὸ μὴ οὐκ",
        "67":"ἐλθεῖν ἐπʼ ἐκεῖνον. \n πότερον εἰς Ἅιδου κάτω;",
        "68":"καὶ νὴ Δίʼ εἴ τί γʼ ἔστιν ἔτι κατωτέρω.",
        "69":"τί βουλόμενος; \n δέομαι ποιητοῦ δεξιοῦ.",
        "70":"οἱ μὲν γὰρ οὐκέτʼ εἰσίν, οἱ δʼ ὄντες κακοί.",
        "71":"τί δʼ; οὐκ Ἰοφῶν ζῇ; \n τοῦτο γάρ τοι καὶ μόνον",
        "72":"ἔτʼ ἐστὶ λοιπὸν ἀγαθόν, εἰ καὶ τοῦτʼ ἄρα·",
        "73":"οὐ γὰρ σάφʼ οἶδʼ οὐδʼ αὐτὸ τοῦθʼ ὅπως ἔχει.",
        "74":"εἶτʼ οὐχὶ Σοφοκλέα πρότερον Εὐριπίδου",
        "75":"μέλλεις ἀναγαγεῖν, εἴπερ ἐκεῖθεν δεῖ σʼ ἄγειν;",
        "76":"οὐ πρίν γʼ ἂν Ἰοφῶντʼ, ἀπολαβὼν αὐτὸν μόνον,",
        "77":"ἄνευ Σοφοκλέους ὅ τι ποιεῖ κωδωνίσω.",
        "78":"κἄλλως ὁ μέν γʼ Εὐριπίδης πανοῦργος ὢν",
        "79":"κἂν ξυναποδρᾶναι δεῦρʼ ἐπιχειρήσειέ μοι·",
        "80":"ὁ δʼ εὔκολος μὲν ἐνθάδʼ εὔκολος δʼ ἐκεῖ.",
        "81":"Ἀγάθων δὲ ποῦ ʼστιν; \n ἀπολιπών μʼ ἀποίχεται,",
        "82":"ἀγαθὸς ποιητὴς καὶ ποθεινὸς τοῖς φίλοις.",
        "83":"ποῖ γῆς ὁ τλήμων; \n ἐς Μακάρων εὐωχίαν.",
        "84":"ὁ δὲ Σενοκλέης; \n ἐξόλοιτο νὴ Δία.",
        "85":"Πυθάγγελος δέ; \n περὶ ἐμοῦ δʼ οὐδεὶς λόγος",
        "86":"ἐπιτριβομένου τὸν ὦμον οὑτωσὶ σφόδρα.",
        "87":"οὔκουν ἕτερʼ ἔστʼ ἐνταῦθα μειρακύλλια",
        "88":"τραγῳδίας ποιοῦντα πλεῖν ἢ μύρια,",
        "89":"Εὐριπίδου πλεῖν ἢ σταδίῳ λαλίστερα.",
        "90":"ἐπιφυλλίδες ταῦτʼ ἐστὶ καὶ στωμύλματα,",
        "91":"χελιδόνων μουσεῖα, λωβηταὶ τέχνης,",
        "92":"ἃ φροῦδα θᾶττον, ἢν μόνον χορὸν λάβῃ,",
        "93":"ἅπαξ προσουρήσαντα τῇ τραγῳδίᾳ.",
        "94":"γόνιμον δὲ ποιητὴν ἂν οὐχ εὕροις ἔτι",
        "95":"ζητῶν ἄν, ὅστις ῥῆμα γενναῖον λάκοι.",
        "96":"πῶς γόνιμον; \n ὡδὶ γόνιμον, ὅστις φθέγξεται",
        "97":"τοιουτονί τι παρακεκινδυνευμένον,",
        "98":"αἰθέρα Διὸς δωμάτιον, ἢ χρόνου πόδα,",
        "99":"ἢ φρένα μὲν οὐκ ἐθέλουσαν ὀμόσαι καθʼ ἱερῶν,",
        "100":"γλῶτταν δʼ ἐπιορκήσασαν ἰδίᾳ τῆς φρενός.",
        "101":"σὲ δὲ ταῦτʼ ἀρέσκει; \n μἀλλὰ πλεῖν ἢ μαίνομαι.",
        "102":"ἦ μὴν κόβαλά γʼ ἐστίν, ὡς καὶ σοὶ δοκεῖ.",
        "103":"μὴ τὸν ἐμὸν οἴκει νοῦν· ἔχεις γὰρ οἰκίαν.",
        "104":"καὶ μὴν ἀτεχνῶς γε παμπόνηρα φαίνεται.",
        "105":"δειπνεῖν με δίδασκε. \n περὶ ἐμοῦ δʼ οὐδεὶς λόγος.",
        "106":"ἀλλʼ ὦνπερ ἕνεκα τήνδε τὴν σκευὴν ἔχων",
        "107":"ἦλθον κατὰ σὴν μίμησιν, ἵνα μοι τοὺς ξένους",
        "108":"τοὺς σοὺς φράσειας, εἰ δεοίμην, οἷσι σὺ",
        "109":"ἐχρῶ τόθʼ, ἡνίκʼ ἐπὶ τὸν Κέρβερον,",
        "110":"τούτους φράσον μοι, λιμένας ἀρτοπώλια",
        "111":"πορνεῖʼ ἀναπαύλας ἐκτροπὰς κρήνας ὁδοὺς",
        "112":"πόλεις διαίτας πανδοκευτρίας, ὅπου",
        "113":"κόρεις ὀλίγιστοι. \n περὶ ἐμοῦ δʼ οὐδεὶς λόγος. ",
        "114":"ὦ σχέτλιε τολμήσεις γὰρ ἰέναι καὶ σύ γε;",
        "115":"μηδὲν ἔτι πρὸς ταῦτʼ, ἀλλὰ φράζε τῶν ὁδῶν",
        "116":"ὅπῃ τάχιστʼ ἀφιζόμεθʼ εἰς Ἅιδου κάτω·",
        "117":"καὶ μήτε θερμὴν μήτʼ ἄγαν ψυχρὰν φράσῃς.",
        "118":"φέρε δὴ τίνʼ αὐτῶν σοι φράσω πρώτην; τίνα;",
        "119":"μία μὲν γὰρ ἔστιν ἀπὸ κάλω καὶ θρανίου,",
        "120":"κρεμάσαντι σαυτόν. \n παῦε, πνιγηρὰν λέγεις.",
        "121":"ἀλλʼ ἔστιν ἀτραπὸς ξύντομος τετριμμένη",
        "122":"ἡ διὰ θυείας. \n ἆρα κώνειον λέγεις;",
        "123":"μάλιστά γε. \n ψυχράν γε καὶ δυσχείμερον·",
        "124":"εὐθὺς γὰρ ἀποπήγνυσι τἀντικνήμια.",
        "125":"βούλει κατάντη καὶ ταχεῖαν σοι φράσω;",
        "126":"νὴ τὸν Δίʼ ὡς ὄντος γε μὴ βαδιστικοῦ.",
        "127":"καθέρπυσόν νυν ἐς Κεραμεικόν. \n κᾆτα τί;",
        "128":"ἀναβὰς ἐπὶ τὸν πύργον τὸν ὑψηλόν— \n τί δρῶ;",
        "129":"ἀφιεμένην τὴν λαμπάδʼ ἐντεῦθεν θεῶ,",
        "130":"κἄπειτʼ ἐπειδὰν φῶσιν οἱ θεώμενοι",
        "131":"εἷναι, τόθʼ εἷναι καὶ σὺ σαυτόν. \n ποῖ \n κάτω.",
        "132":"ἀλλʼ ἀπολέσαιμʼ ἂν ἐγκεφάλου θρίω δύο.",
        "133":"οὐκ ἂν βαδίσαιμι τὴν ὁδὸν ταύτην. \n τί δαί;",
        "134":"ἥνπερ σὺ τότε κατῆλθες. \n ἀλλʼ ὁ πλοῦς πολύς.",
        "135":"εὐθὺς γὰρ ἐπὶ λίμνην μεγάλην ἥξεις πάνυ",
        "136":"ἄβυσσον. \n εἶτα πῶς περαιωθήσομαι;",
        "137":"ἐν πλοιαρίῳ τυννουτῳί σʼ ἀνὴρ γέρων",
        "138":"ναύτης διάξει δύʼ ὀβολὼ μισθὸν λαβών.",
        "139":"φεῦ, \n ὡς μέγα δύνασθον πανταχοῦ τὼ δύʼ ὀβολώ.",
        "140":"πῶς ἠλθέτην κἀκεῖσε; \n Θησεὺς ἤγαγεν.",
        "141":"μετὰ ταῦτʼ ὄφεις καὶ θηρίʼ ὄψει μυρία",
        "142":"δεινότατα. \n μή μʼ ἔκπληττε μηδὲ δειμάτου·",
        "143":"οὐ γάρ μʼ ἀποτρέψεις. \n εἶτα βόρβορον πολὺν",
        "144":"καὶ σκῶρ ἀείνων· ἐν δὲ τούτῳ κειμένους,",
        "145":"εἴ που ξένον τις ἠδίκησε πώποτε,",
        "146":"ἢ παῖδα κινῶν τἀργύριον ὑφείλετο,",
        "147":"ἢ μητέρʼ ἠλόασεν, ἢ πατρὸς γνάθον",
        "148":"ἐπάταξεν, ἢ ʼπίορκον ὅρκον ὤμοσεν,",
        "149":"ἢ Μορσίμου τις ῥῆσιν ἐξεγράψατο.",
        "150":"νὴ τοὺς θεοὺς ἐχρῆν γε πρὸς τούτοισι κεἰ",
        "151":"τὴν πυρρίχην τις ἔμαθε τὴν Κινησίου.",
        "152":"ἐντεῦθεν αὐλῶν τίς σε περίεισιν πνοή,",
        "153":"ὄψει τε φῶς κάλλιστον ὥσπερ ἐνθάδε,",
        "154":"καὶ μυρρινῶνας καὶ θιάσους εὐδαίμονας",
        "155":"ἀνδρῶν γυναικῶν καὶ κρότον χειρῶν πολύν.",
        "156":"οὗτοι δὲ δὴ τίνες εἰσίν; \n οἱ μεμυημένοι—",
        "157":"νὴ τὸν Δίʼ ἐγὼ γοῦν ὄνος ἄγω μυστήρια.",
        "158":"ἀτὰρ οὐ καθέξω ταῦτα τὸν πλείω χρόνον.",
        "159":"οἵ σοι φράσουσʼ ἁπαξάπανθʼ ὧν ἂν δέῃ.",
        "160":"οὗτοι γὰρ ἐγγύτατα παρʼ αὐτὴν τὴν ὁδὸν",
        "161":"ἐπὶ ταῖσι τοῦ Πλούτωνος οἰκοῦσιν θύραις.",
        "162":"καὶ χαῖρε πόλλʼ ὦδελφέ. \n νὴ Δία καὶ σύ γε",
        "163":"ὑγίαινε. σὺ δὲ τὰ στρώματʼ αὖθις λάμβανε.",
        "164":"πρὶν καὶ καταθέσθαι; \n καὶ ταχέως μέντοι πάνυ.",
        "165":"μὴ δῆθʼ, ἱκετεύω σʼ, ἀλλὰ μίσθωσαί τινα",
        "166":"τῶν ἐκφερομένων, ὅστις ἐπὶ τοῦτʼ ἔρχεται.",
        "167":"ἐὰν δὲ μὴ εὕρω; \n τότε μʼ ἄγειν. \n καλῶς λέγεις.",
        "168":"καὶ γάρ τινʼ ἐκφέρουσι τουτονὶ νεκρόν,",
        "169":"οὗτος, σὲ λέγω μέντοι, σὲ τὸν τεθνηκότα·",
        "170":"ἄνθρωπε βούλει σκευάριʼ εἰς Ἅιδου φέρειν;",
        "171":"πόσʼ ἄττα; \n ταυτί. \n δύο δραχμὰς μισθὸν τελεῖς;",
        "172":"μὰ Δίʼ ἀλλʼ ἔλαττον. \n ὑπάγεθʼ ὑμεῖς τῆς ὁδοῦ.",
        "173":"ἀνάμεινον ὦ δαιμόνιʼ, ἐὰν ξυμβῶ τί σοι.",
        "174":"εἰ μὴ καταθήσεις δύο δραχμάς, μὴ διαλέγου.",
        "175":"λάβʼ ἐννέʼ ὀβολούς. \n ἀναβιοίην νυν πάλιν.",
        "176":"ὡς σεμνὸς ὁ κατάρατος· οὐκ οἰμώξεται;",
        "177":"ἐγὼ βαδιοῦμαι. \n χρηστὸς εἶ καὶ γεννάδας.",
        "178":"χωρῶμεν ἐπὶ τὸ πλοῖον. \n ὠὸπ παραβαλοῦ.",
        "179":"τουτὶ τί ἔστι; \n τοῦτο; λίμνη νὴ Δία",
        "180":"αὕτη ʼστὶν ἣν ἔφραζε, καὶ πλοῖόν γʼ ὁρῶ.",
        "181":"νὴ τὸν Ποσειδῶ κἄστι γʼ ὁ Χάρων οὑτοσί.",
        "182":"χαῖρʼ ὦ Χάρων, χαῖρʼ ὦ Χάρων, χαῖρʼ ὦ Χάρων.",
        "183":"τίς εἰς ἀναπαύλας ἐκ κακῶν καὶ πραγμάτων;",
        "184":"τίς ἐς τὸ Λήθης πεδίον, ἢ σʼ Ὄνου πόκας,",
        "185":"ἢ σʼ Κερβερίους, ἢ σʼ κόρακας, ἢ ʼπὶ Ταίναρον;",
        "186":"ἐγώ. \n ταχέως ἔμβαινε. \n ποῖ σχήσειν δοκεῖς;",
        "187":"ἐς κόρακας ὄντως; \n ναὶ μὰ Δία σοῦ γʼ οὕνεκα.",
        "188":"ἔσβαινε δή. \n παῖ δεῦρο. \n δοῦλον οὐκ ἄγω,",
        "189":"εἰ μὴ νεναυμάχηκε τὴν περὶ τῶν κρεῶν.",
        "190":"μὰ τὸν Δίʼ οὐ γὰρ ἀλλʼ ἔτυχον ὀφθαλμιῶν.",
        "191":"οὔκουν περιθρέξει δῆτα τὴν λίμνην κύκλῳ;",
        "192":"ποῦ δῆτʼ ἀναμενῶ; \n παρὰ τὸν Αὑαίνου λίθον",
        "193":"ἐπὶ ταῖς ἀναπαύλαις. \n μανθάνεις; \n πάνυ μανθάνω.",
        "194":"οἴμοι κακοδαίμων, τῷ ξυνέτυχον ἐξιών;",
        "195":"κάθιζʼ ἐπὶ κώπην. εἴ τις ἔτι πλεῖ, σπευδέτω.",
        "196":"οὗτος τί ποιεῖς; \n ὅ τι ποιῶ; τί δʼ ἄλλο γʼ ἢ",
        "197":"ἵζω ʼπὶ κώπην, οὗπερ ἐκέλευές με σύ;",
        "198":"οὔκουν καθεδεῖ δῆτʼ ἐνθαδὶ γάστρων; \n ἰδού.",
        "199":"οὔκουν προβαλεῖ τὼ χεῖρε κἀκτενεῖς; \n ἰδού.",
        "200":"οὐ μὴ φλυαρήσεις ἔχων ἀλλʼ ἀντιβὰς",
        "201":"ἐλᾷς προθύμως; \n κᾆτα πῶς δυνήσομαι",
        "202":"ἄπειρος ἀθαλάττωτος ἀσαλαμίνιος",
        "203":"ὢν εἶτʼ ἐλαύνειν; \n ῥᾷστʼ· ἀκούσει γὰρ μέλη",
        "204":"κάλλιστʼ, ἐπειδὰν ἐμβάλῃς ἅπαξ, \n τίνων;",
        "205":"βατράχων κύκνων θαυμαστά. \n κατακέλευε δή.",
        "206":"ὦ ὀπὸπ ὦ ὀπόπ.",
        "207":"βρεκεκεκὲξ κοὰξ κοάξ,",
        "208":"βρεκεκεκὲξ κοὰξ κοάξ.",
        "209":"λιμναῖα κρηνῶν τέκνα,",
        "210":"ξύναυλον ὕμνων βοὰν",
        "211":"φθεγξώμεθʼ, εὔγηρυν ἐμὰν ἀοιδάν,",
        "212":"κοὰξ κοάξ,",
        "213":"ἣν ἀμφὶ Νυσήιον",
        "214":"Διὸς Διόνυσον ἐν",
        "215":"Λίμναισιν ἰαχήσαμεν,",
        "216":"ἡνίχʼ ὁ κραιπαλόκωμος",
        "217":"τοῖς ἱεροῖσι Χύτροισι",
        "218":"χωρεῖ κατʼ ἐμὸν τέμενος λαῶν ὄχλος.",
        "220":"ἐγὼ δέ γʼ ἀλγεῖν ἄρχομαι",
        "221":"τὸν ὄρρον ὦ κοὰξ κοάξ·",
        "222":"ὑμῖν δʼ ἴσως οὐδὲν μέλει.",
        "224":"ἀλλʼ ἐξόλοισθʼ αὐτῷ κοάξ·",
        "225":"οὐδὲν γάρ ἐστʼ ἀλλʼ ἢ κοάξ.",
        "226":"εἰκότως γʼ ὦ πολλὰ πράττων.",
        "227":"ἐμὲ γὰρ ἔστερξαν εὔλυροί τε Μοῦσαι",
        "228":"καὶ κεροβάτας Πὰν ὁ καλαμόφθογγα παίζων·",
        "229":"προσεπιτέρπεται δʼ ὁ φορμικτὰς Ἀπόλλων,",
        "230":"ἕνεκα δόνακος, ὃν ὑπολύριον",
        "231":"ἔνυδρον ἐν λίμναις τρέφω.",
        "232":"βρεκεκεκὲξ κοάξ κοάξ.",
        "233":"ἐγὼ δὲ φλυκταίνας γʼ ἔχω,",
        "234":"χὠ πρωκτὸς ἰδίει πάλαι,",
        "235":"κᾆτʼ αὐτίκʼ ἐκκύψας ἐρεῖ—",
        "237":"ἀλλʼ ὦ φιλῳδὸν γένος",
        "238":"παύσασθε. \n μᾶλλον μὲν οὖν",
        "239":"φθεγξόμεσθʼ, εἰ δή ποτʼ εὐηλίοις",
        "240":"ἐν ἁμέραισιν",
        "241":"ἡλάμεσθα διὰ κυπείρου",
        "242":"καὶ φλέω, χαίροντες ᾠδῆς",
        "243":"πολυκολύμβοισι μέλεσιν,",
        "244":"ἢ Διὸς φεύγοντες ὄμβρον",
        "245":"ἔνυδρον ἐν βυθῷ χορείαν",
        "246":"αἰόλαν ἐφθεγξάμεσθα",
        "247":"πομφολυγοπαφλάσμασιν.",
        "249":"τουτὶ παρʼ ὑμῶν λαμβάνω.",
        "250":"δεινά τἄρα πεισόμεσθα.",
        "251":"δεινότερα δʼ ἔγωγʼ, ἐλαύνων",
        "252":"εἰ διαρραγήσομαι.",
        "254":"οἰμώζετʼ· οὐ γάρ μοι μέλει.",
        "255":"ἀλλὰ μὴν κεκραξόμεσθά γʼ",
        "256":"ὁπόσον ἡ φάρυξ ἂν ἡμῶν",
        "257":"χανδάνῃ διʼ ἡμέρας.",
        "259":"τούτῳ γὰρ οὐ νικήσετε.",
        "260":"οὐδὲ μὴν ἡμᾶς σὺ πάντως.",
        "261":"οὐδὲ μὴν ὑμεῖς γʼ ἐμὲ",
        "262":"οὐδέποτε· κεκράξομαι γὰρ",
        "263":"κἂν δέῃ διʼ ἡμέρας",
        "265":"ἕως ἂν ὑμῶν ἐπικρατήσω τῷ κοάξ,",
        "267":"ἔμελλον ἄρα παύσειν ποθʼ ὑμᾶς τοῦ κοάξ.",
        "268":"ὢ παῦε παῦε, παραβαλοῦ τὼ κωπίω,",
        "269":"ἔκβαινʼ, ἀπόδος τὸν ναῦλον. \n ἔχε δὴ τὠβολώ.",
        "270":"ὁ Ξανθίας. ποῦ Ξανθίας; ἦ Ξανθία.",
        "271":"ἰαῦ. \n βάδιζε δεῦρο. \n χαῖρʼ ὦ δέσποτα.",
        "272":"τί ἔστι τἀνταυθοῖ; \n σκότος καὶ βόρβορος.",
        "273":"κατεῖδες οὖν που τοὺς πατραλοίας αὐτόθι",
        "274":"καὶ τοὺς ἐπιόρκους, οὓς ἔλεγεν ἡμῖν; \n σὺ δʼ οὔ;",
        "275":"νὴ τὸν Ποσειδῶ ʼγωγε, καὶ νυνί γʼ ὁρῶ.",
        "276":"ἄγε δὴ τί δρῶμεν; \n προϊέναι βέλτιστα νῷν,",
        "277":"ὡς οὗτος ὁ τόπος ἐστὶν οὗ τὰ θηρία",
        "278":"τὰ δείνʼ ἔφασκʼ ἐκεῖνος. \n ὡς οἰμώξεται.",
        "279":"ἠλαζονεύεθʼ ἵνα φοβηθείην ἐγώ,",
        "280":"εἰδώς με μάχιμον ὄντα φιλοτιμούμενος.",
        "281":"οὐδὲν γὰρ οὕτω γαῦρόν ἐσθʼ ὡς Ἡρακλῆς.",
        "282":"ἐγὼ δέ γʼ εὐξαίμην ἂν ἐντυχεῖν τινι",
        "283":"λαβεῖν τʼ ἀγώνισμʼ ἄξιόν τι τῆς ὁδοῦ.",
        "284":"νὴ τὸν Δία καὶ μὴν αἰσθάνομαι ψόφου τινός.",
        "285":"ποῦ ποῦ ʼστιν; \n ἐξόπισθεν. \n ἐξόπισθʼ ἴθι.",
        "286":"ἀλλʼ ἐστὶν ἐν τῷ πρόσθε. \n πρόσθε νυν ἴθι.",
        "287":"καὶ μὴν ὁρῶ νὴ τὸν Δία θηρίον μέγα.",
        "288":"ποῖόν τι; \n δεινόν· παντοδαπὸν γοῦν γίγνεται",
        "289":"τοτὲ μέν γε βοῦς, νυνὶ δʼ ὀρεύς, τοτὲ δʼ αὖ γυνὴ",
        "290":"ὡραιοτάτη τις. \n ποῦ ʼστι; φέρʼ ἐπʼ αὐτὴν ἴω.",
        "291":"ἀλλʼ οὐκέτʼ αὖ γυνή ʼστιν, ἀλλʼ ἤδη κύων.",
        "292":"Ἔμπουσα τοίνυν ἐστί. \n πυρὶ γοῦν λάμπεται",
        "293":"ἅπαν τὸ πρόσωπον. \n καὶ σκέλος χαλκοῦν ἔχει;",
        "294":"νὴ τὸν Ποσειδῶ, καὶ βολίτινον θάτερον,",
        "295":"σάφʼ ἴσθι. \n ποῖ δῆτʼ ἂν τραποίμην; \n ποῖ δʼ ἐγώ;",
        "296":"ἱερεῦ διαφύλαξόν μʼ, ἵνʼ ὦ σοι ξυμπότης.",
        "297":"ἀπολούμεθʼ ὦναξ Ἡράκλεις. \n οὐ μὴ καλεῖς μʼ",
        "298":"ὦνθρωφʼ, ἱκετεύω, μηδὲ κατερεῖς τοὔνομα.",
        "299":"Διόνυσε τοίνυν. \n τοῦτό γʼ ἧττον θατέρου.",
        "300":"ἴθʼ ᾗπερ ἔρχει. \n δεῦρο δεῦρʼ ὦ δέσποτα.",
        "301":"τί δʼ ἔστι; \n θάρρει· πάντʼ ἀγαθὰ πεπράγαμεν,",
        "302":"ἔξεστί θʼ ὥσπερ Ἡγέλοχος ἡμῖν λέγειν,",
        "303":"ἐκ κυμάτων γὰρ αὖθις αὖ γαλῆν ὁρῶ.",
        "304":"ἥμπουσα φρούδη. \n κατόμοσον. \n νὴ τὸν Δία.",
        "305":"καὖθις κατόμοσον. \n νὴ Δίʼ. \n ὄμοσον. \n νὴ Δία.",
        "306":"οἴμοι τάλας, ὡς ὠχρίασʼ αὐτὴν ἰδών.",
        "307":"ὁδὶ δὲ δείσας ὑπερεπυρρίασέ σου.",
        "308":"οἴμοι, πόθεν μοι τὰ κακὰ ταυτὶ προσέπεσεν;",
        "309":"τίνʼ αἰτιάσομαι θεῶν μ' ἀπολλύναι;",
        "310":"αἰθέρα Διὸς δωμάτιον ἢ χρόνου πόδα;",
        "311":"οὗτος. \n τί ἔστιν; \n οὐ κατήκουσας; \n τίνος;",
        "312":"αὐλῶν πνοῆς. \n ἔγωγε, καὶ δᾴδων γέ με",
        "313":"αὔρα τις εἰσέπνευσε μυστικωτάτη.",
        "314":"ἀλλʼ ἠρεμὶ πτήξαντες ἀκροασώμεθα.",
        "315":"Ἴακχʼ ὦ Ἴακχε.",
        "317":"τοῦτʼ ἔστʼ ἐκεῖνʼ ὦ δέσποθʼ· οἱ μεμυημένοι",
        "318":"ἐνταῦθά που παίζουσιν, οὓς ἔφραζε νῷν.",
        "319":"ᾄδουσι γοῦν τὸν Ἴακχον ὅνπερ Διαγόρας.",
        "320":"κἀμοὶ δοκοῦσιν. ἡσυχίαν τοίνυν ἄγειν",
        "321":"βέλτιστόν ἐσθʼ, ἕως ἂν εἰδῶμεν σαφῶς.",
        "322":"Ἴακχʼ ὦ πολυτίμητʼ ἐν ἕδραις ἐνθάδε ναίων,",
        "323":"Ἴακχʼ ὦ Ἴακχε,",
        "324":"ἐλθὲ τόνδʼ ἀνὰ λειμῶνα χορεύσων",
        "325":"ὁσίους ἐς θιασώτας,",
        "326":"πολύκαρπον μὲν τινάσσων",
        "327":"περὶ κρατὶ σῷ βρύοντα",
        "328":"στέφανον μύρτων, θρασεῖ δʼ ἐγκατακρούων",
        "329":"ποδὶ τὰν ἀκόλαστον",
        "330":"φιλοπαίγμονα τιμάν,",
        "331":"χαρίτων πλεῖστον ἔχουσαν μέρος, ἁγνάν, ἱερὰν",
        "332":"ὁσίοις μύσταις χορείαν.",
        "333":"ὦ πότνια πολυτίμητε Δήμητρος κόρη,",
        "334":"ὡς ἡδύ μοι προσέπνευσε χοιρείων κρεῶν.",
        "335":"οὔκουν ἀτρέμʼ ἕξεις, ἤν τι καὶ χορδῆς λάβῃς;",
        "336":"†ἔγειρε φλογέας λαμπάδας ἐν χερσὶ γὰρ ἥκει τινάσσων†,",
        "338":"νυκτέρου τελετῆς φωσφόρος ἀστήρ.",
        "339":"φλογὶ φέγγεται δὲ λειμών·",
        "340":"γόνυ πάλλεται γερόντων·",
        "341":"ἀποσείονται δὲ λύπας",
        "342":"χρονίους τʼ ἐτῶν παλαιῶν ἐνιαυτοὺς",
        "343":"ἱερᾶς ὑπὸ τιμᾶς.",
        "344":"σὺ δὲ λαμπάδι † φλέγων†",
        "345":"προβάδην ἔξαγʼ ἐπʼ ἀνθηρὸν ἕλειον δάπεδον",
        "346":"χοροποιὸν μάκαρ ἥβαν.",
        "347":"εὐφημεῖν χρὴ κἀξίστασθαι τοῖς ἡμετέροισι χοροῖσιν,",
        "348":"ὅστις ἄπειρος τοιῶνδε λόγων ἢ γνώμῃ μὴ καθαρεύει,",
        "349":"ἢ γενναίων ὄργια Μουσῶν μήτʼ εἶδεν μήτʼ ἐχόρευσεν,",
        "350":"μηδὲ Κρατίνου τοῦ ταυροφάγου γλώττης Βακχεῖʼ ἐτελέσθη,",
        "351":"ἢ βωμολόχοις ἔπεσιν χαίρει μὴ νʼ καιρῷ τοῦτο ποιοῦσιν,",
        "352":"ἢ στάσιν ἐχθρὰν μὴ καταλύει μηδʼ εὔκολός ἐστι πολίταις,",
        "353":"ἀλλʼ ἀνεγείρει καὶ ῥιπίζει κερδῶν ἰδίων ἐπιθυμῶν,",
        "354":"ἢ τῆς πόλεως χειμαζομένης ἄρχων καταδωροδοκεῖται,",
        "355":"ἢ προδίδωσιν φρούριον ἢ ναῦς, ἢ τἀπόρρητʼ ἀποπέμπει",
        "356":"ἐξ Αἰγίνης Θωρυκίων ὢν εἰκοστολόγος κακοδαίμων,",
        "357":"ἀσκώματα καὶ λίνα καὶ πίτταν διαπέμπων εἰς Ἐπίδαυρον,",
        "358":"ἢ χρήματα ταῖς τῶν ἀντιπάλων ναυσὶν παρέχειν τινὰ πείθει,",
        "359":"ἢ κατατιλᾷ τῶν Ἑκαταίων κυκλίοισι χοροῖσιν ὑπᾴδων,",
        "360":"ἢ τοὺς μισθοὺς τῶν ποιητῶν ῥήτωρ ὢν εἶτʼ ἀποτρώγει,",
        "361":"κωμῳδηθεὶς ἐν ταῖς πατρίοις τελεταῖς ταῖς τοῦ Διονύσου·",
        "362":"τούτοις αὐδῶ καὖθις ἀπαυδῶ καὖθις τὸ τρίτον μάλʼ ἀπαυδῶ",
        "363":"ἐξίστασθαι μύσταισι χοροῖς· ὑμεῖς δʼ ἀνεγείρετε μολπὴν",
        "364":"καὶ παννυχίδας τὰς ἡμετέρας αἳ τῇδε πρέπουσιν ἑορτῇ.",
        "365":"χώρει νυν πᾶς ἀνδρείως",
        "366":"ἐς τοὺς εὐανθεῖς κόλπους",
        "367":"λειμώνων ἐγκρούων",
        "368":"κἀπισκώπτων",
        "369":"καὶ παίζων καὶ χλευάζων,",
        "370":"ἠρίστηται δʼ ἐξαρκούντως.",
        "371":"ἀλλʼ ἔμβα χὤπως ἀρεῖς",
        "372":"τὴν Σώτειραν γενναίως",
        "373":"τῇ φωνῇ μολπάζων,",
        "374":"ἣ τὴν χώραν",
        "375":"σῴζειν φήσʼ ἐς τὰς ὥρας,",
        "376":"κἂν Θωρυκίων μὴ βούληται.",
        "377":"ἄγε νυν ἑτέραν ὕμνων ἰδέαν τὴν καρποφόρον βασίλειαν",
        "378":"Δήμητρα θεὰν ἐπικοσμοῦντες ζαθέαις μολπαῖς κελαδεῖτε.",
        "379":"Δήμητερ ἁγνῶν ὀργίων",
        "380":"ἄνασσα συμπαραστάτει,",
        "381":"καὶ σῷζε τὸν σαυτῆς χορόν,",
        "382":"καί μʼ ἀσφαλῶς πανήμερον",
        "383":"παῖσαί τε καὶ χορεῦσαι·",
        "384":"καὶ πολλὰ μὲν γέλοιά μʼ εἰ-",
        "385":"πεῖν, πολλὰ δὲ σπουδαῖα, καὶ",
        "386":"τῆς σῆς ἑορτῆς ἀξίως",
        "387":"παίσαντα καὶ σκώψαντα νι-",
        "388":"κήσαντα ταινιοῦσθαι.",
        "389":"ἄγʼ εἶα",
        "390":"νῦν καὶ τὸν ὡραῖον θεὸν παρακαλεῖτε δεῦρο",
        "391":"ᾠδαῖσι, τὸν ξυνέμπορον τῆσδε τῆς χορείας.",
        "392":"Ἴακχε πολυτίμητε, μέλος ἑορτῆς",
        "393":"ἥδιστον εὑρών, δεῦρο συνακολούθει",
        "394":"πρὸς τὴν θεὸν",
        "395":"καὶ δεῖξον ὡς ἄνευ πόνου",
        "396":"πολλὴν ὁδὸν περαίνεις.",
        "397":"Ἴακχε φιλοχορευτὰ συμπρόπεμπέ με.",
        "398":"σὺ γὰρ κατεσχίσω μὲν ἐπὶ γέλωτι",
        "399":"κἀπʼ εὐτελείᾳ τόδε τὸ σανδαλίσκον",
        "400":"καὶ τὸ ῥάκος,",
        "401":"κἀξηῦρες ὥστʼ ἀζημίους",
        "402":"παίζειν τε καὶ χορεύειν.",
        "404":"καὶ γὰρ παραβλέψας τι μειρακίσκης",
        "405":"νῦν δὴ κατεῖδον καὶ μάλʼ εὐπροσώπου",
        "406":"συμπαιστρίας",
        "407":"χιτωνίου παραρραγέν-",
        "408":"τος τιτθίον προκύψαν.",
        "410":"ἐγὼ δʼ ἀεί πως φιλακόλου-",
        "411":"θός εἰμι καὶ μετʼ αὐτῆς",
        "412":"παίζων χορεύειν βούλομαι. κἄγωγε πρός.",
        "413":"βούλεσθε δῆτα κοινῇ",
        "414":"σκώψωμεν Ἀρχέδημον;",
        "415":"ὃς ἑπτέτης ὢν οὐκ ἔφυσε φράτερας.",
        "416":"νυνὶ δὲ δημαγωγεῖ",
        "417":"ἐν τοῖς ἄνω νεκροῖσι,",
        "418":"κἀστὶν τὰ πρῶτα τῆς ἐκεῖ μοχθηρίας.",
        "419":"τὸν Κλεισθένους δʼ ἀκούω",
        "420":"ἐν ταῖς ταφαῖσι πρωκτὸν",
        "421":"τίλλειν ἑαυτοῦ καὶ σπαράττειν τὰς γνάθους·",
        "422":"κἀκόπτετʼ ἐγκεκυφώς,",
        "423":"κἄκλαε κἀκεκράγει",
        "424":"Σεβῖνον ὅστις ἐστὶν ἁναφλύστιος.",
        "425":"καὶ Καλλίαν γέ φασι",
        "426":"τοῦτον τὸν Ἱπποβίνου",
        "427":"κύσθου λεοντῆν ναυμαχεῖν ἐνημμένον.",
        "428":"ἔχοιτʼ ἂν οὖν φράσαι νῷν",
        "429":"Πλούτωνʼ ὅπου ʼνθάδʼ οἰκεῖ;",
        "430":"ξένω γάρ ἐσμεν ἀρτίως ἀφιγμένω.",
        "431":"μηδὲν μακρὰν ἀπέλθῃς,",
        "432":"μηδʼ αὖθις ἐπανέρῃ με,",
        "433":"ἀλλʼ ἴσθʼ ἐπʼ αὐτὴν θύραν ἀφιγμένος.",
        "434":"αἴροιʼ ἂν αὖθις ὦ παῖ.",
        "435":"τουτὶ τί ἦν τὸ πρᾶγμα;",
        "436":"ἀλλʼ ἢ Διὸς Κόρινθος ἐν τοῖς στρώμασιν.",
        "437":"χωρεῖτε",
        "438":"νῦν ἱερὸν ἀνὰ κύκλον θεᾶς, ἀνθοφόρον ἀνʼ ἄλσος",
        "439":"παίζοντες οἷς μετουσία θεοφιλοῦς ἑορτῆς·",
        "440":"ἐγὼ δὲ σὺν ταῖσιν κόραις εἶμι καὶ γυναιξίν,",
        "441":"οὗ παννυχίζουσιν θεᾷ, φέγγος ἱερὸν οἴσων.",
        "442":"χωρῶμεν ἐς πολυρρόδους",
        "443":"λειμῶνας ἀνθεμώδεις,",
        "444":"τὸν ἡμέτερον τρόπον",
        "445":"τὸν καλλιχορώτατον",
        "446":"παίζοντες, ὃν ὄλβιαι",
        "447":"Μοῖραι ξυνάγουσιν.",
        "448":"μόνοις γὰρ ἡμῖν ἥλιος",
        "449":"καὶ φέγγος ἱλαρόν ἐστιν,",
        "450":"ὅσοι μεμυήμεθʼ εὐ-",
        "451":"σεβῆ τε διήγομεν",
        "452":"τρόπον περὶ τοὺς ξένους",
        "453":"καὶ τοὺς ἰδιώτας.",
        "454":"ἄγε δὴ τίνα τρόπον τὴν θύραν κόψω; τίνα;",
        "455":"πῶς ἐνθάδʼ ἄρα κόπτουσιν οὑπιχώριοι;",
        "456":"οὐ μὴ διατρίψεις, ἀλλὰ γεύσει τῆς θύρας,",
        "457":"καθʼ Ἡρακλέα τὸ σχῆμα καὶ τὸ λῆμʼ ἔχων.",
        "458":"παῖ παῖ. \n τίς οὗτος; \n Ἡρακλῆς ὁ καρτερός.",
        "459":"ὦ βδελυρὲ κἀναίσχυντε καὶ τολμηρὲ σὺ",
        "460":"καὶ μιαρὲ καὶ παμμίαρε καὶ μιαρώτατε,",
        "461":"ὃς τὸν κύνʼ ἡμῶν ἐξελάσας τὸν Κέρβερον",
        "462":"ἀπῇξας ἄγχων κἀποδρὰς ᾤχου λαβών,",
        "463":"ὃν ἐγὼ ʼφύλαττον. ἀλλὰ νῦν ἔχει μέσος·",
        "464":"τοία Στυγός σε μελανοκάρδιος πέτρα",
        "465":"Ἀχερόντιός τε σκόπελος αἱματοσταγὴς",
        "466":"φρουροῦσι, Κωκυτοῦ τε περίδρομοι κύνες,",
        "467":"ἔχιδνά θʼ ἑκατογκέφαλος, ἣ τὰ σπλάγχνα σου",
        "468":"διασπαράξει, πλευμόνων τʼ ἀνθάψεται",
        "469":"Ταρτησία μύραινα· τὼ νεφρὼ δέ σου",
        "470":"αὐτοῖσιν ἐντέροισιν ᾑματωμένω",
        "471":"διασπάσονται Γοργόνες Τειθράσιαι,",
        "472":"ἐφʼ ἃς ἐγὼ δρομαῖον ὁρμήσω πόδα.",
        "473":"οὗτος τί δέδρακας; \n ἐγκέχοδα· κάλει θεόν.",
        "474":"ὦ καταγέλαστʼ οὔκουν ἀναστήσει ταχὺ",
        "475":"πρίν τινά σʼ ἰδεῖν ἀλλότριον; \n ἀλλʼ ὡρακιῶ.",
        "476":"ἀλλʼ οἶσε πρὸς τὴν καρδίαν μου σφογγιάν.",
        "477":"ἰδοὺ λαβέ, προσθοῦ. \n ποῦ ʼστιν; \n ὦ χρυσοῖ θεοὶ",
        "478":"ἐνταῦθʼ ἔχεις τὴν καρδίαν; \n δείσασα γὰρ",
        "479":"ἐς τὴν κάτω μου κοιλίαν καθείρπυσεν.",
        "480":"ὦ δειλότατε θεῶν σὺ κἀνθρώπων. \n ἐγώ;",
        "481":"πῶς δειλὸς ὅστις σφογγιὰν ᾔτησά σε;",
        "482":"οὐκ ἂν ἕτερός γʼ αὔτʼ ἠργάσατʼ ἀνήρ. \n ἀλλὰ τί;",
        "483":"κατέκειτʼ ἂν ὀσφραινόμενος, εἴπερ δειλὸς ἦν·",
        "484":"ἐγὼ δʼ ἀνέστην καὶ προσέτʼ ἀπεψησάμην.",
        "485":"ἀνδρεῖά γʼ ὦ Πόσειδον. \n οἶμαι νὴ Δία.",
        "486":"σὺ δʼ οὐκ ἔδεισας τὸν ψόφον τῶν ῥημάτων",
        "487":"καὶ τὰς ἀπειλάς; \n οὐ μὰ Δίʼ οὐδʼ ἐφρόντισα.",
        "488":"ἴθι νυν ἐπειδὴ ληματίας κἀνδρεῖος εἶ,",
        "489":"σὺ μὲν γενοῦ ʼγὼ τὸ ῥόπαλον τουτὶ λαβὼν",
        "490":"καὶ τὴν λεοντῆν, εἴπερ ἀφοβόσπλαγχνος εἶ·",
        "491":"ἐγὼ δʼ ἔσομαί σοι σκευοφόρος ἐν τῷ μέρει.",
        "492":"φέρε δὴ ταχέως αὔτʼ· οὐ γὰρ ἀλλὰ πειστέον·",
        "493":"καὶ βλέψον ἐς τὸν Ἡρακλειοξανθίαν,",
        "494":"εἰ δειλὸς ἔσομαι καὶ κατὰ σὲ τὸ λῆμʼ ἔχων.",
        "495":"μὰ Δίʼ ἀλλʼ ἀληθῶς οὑκ Μελίτης μαστιγίας.",
        "496":"φέρε νυν ἐγὼ τὰ στρώματʼ αἴρωμαι ταδί.",
        "497":"ὦ φίλταθʼ ἥκεις Ἡράκλεις; δεῦρʼ εἴσιθι.",
        "498":"ἡ γὰρ θεός σʼ ὡς ἐπύθεθʼ ἥκοντʼ, εὐθέως",
        "499":"ἔπεττεν ἄρτους, ἧψε κατερεικτῶν χύτρας",
        "500":"ἔτνους δύʼ ἢ τρεῖς, βοῦν ἀπηνθράκιζʼ ὅλον,",
        "501":"πλακοῦντας ὤπτα κολλάβους. ἀλλʼ εἴσιθι.",
        "502":"κάλλιστʼ, ἐπαινῶ. \n μὰ τὸν Ἀπόλλω οὐ μή σʼ ἐγὼ",
        "503":"περιόψομἀπελθόντʼ, ἐπεί τοι καὶ κρέα",
        "504":"ἀνέβραττεν ὀρνίθεια, καὶ τραγήματα",
        "505":"ἔφρυγε, κᾦνον ἀνεκεράννυ γλυκύτατον.",
        "506":"ἀλλʼ εἴσιθʼ ἅμʼ ἐμοί. \n πάνυ καλῶς. \n ληρεῖς ἔχων",
        "507":"οὐ γάρ σʼ ἀφήσω. καὶ γὰρ αὐλητρίς γέ σοι",
        "508":"ἥδʼ ἔνδον ἔσθʼ ὡραιοτάτη κὠρχηστρίδες",
        "509":"ἕτεραι δύʼ ἢ τρεῖς. \n πῶς λέγεις; ὀρχηστρίδες;",
        "510":"ἡβυλλιῶσαι κἄρτι παρατετιλμέναι.",
        "511":"ἀλλʼ εἴσιθʼ, ὡς ὁ μάγειρος ἤδη τὰ τεμάχη",
        "512":"ἔμελλʼ ἀφαιρεῖν χἠ τράπεζʼ εἰσῄρετο.",
        "513":"ἴθι νυν φράσον πρώτιστα ταῖς ὀρχηστρίσιν",
        "514":"ταῖς ἔνδον οὔσαις αὐτὸς ὅτι εἰσέρχομαι.",
        "515":"ὁ παῖς ἀκολούθει δεῦρο τὰ σκεύη φέρων.",
        "516":"ἐπίσχες οὗτος. οὔ τί που σπουδὴν ποιεῖ,",
        "517":"ὁτιή σε παίζων Ἡρακλέα ʼνεσκεύασα;",
        "518":"οὐ μὴ φλυαρήσεις ἔχων ὦ Ξανθία,",
        "519":"ἀλλʼ ἀράμενος οἴσεις πάλιν τὰ στρώματα.",
        "520":"τί δʼ ἔστιν; οὔ τι πού μʼ ἀφελέσθαι διανοεῖ",
        "521":"ἅδωκας αὐτός; \n οὐ τάχʼ, ἀλλʼ ἤδη ποιῶ.",
        "522":"κατάθου τὸ δέρμα. \n ταῦτʼ ἐγὼ μαρτύρομαι",
        "523":"καὶ τοῖς θεοῖσιν ἐπιτρέπω. \n ποίοις θεοῖς;",
        "524":"τὸ δὲ προσδοκῆσαί σʼ οὐκ ἀνόητον καὶ κενὸν",
        "525":"ὡς δοῦλος ὢν καὶ θνητὸς Ἀλκμήνης ἔσει;",
        "526":"ἀμέλει καλῶς· ἔχʼ αὔτʼ. ἴσως γάρ τοί ποτε",
        "527":"ἐμοῦ δεηθείης ἄν, εἰ θεὸς θέλοι.",
        "528":"ταῦτα μὲν πρὸς ἀνδρός ἐστι",
        "529":"νοῦν ἔχοντος καὶ φρένας καὶ",
        "530":"πολλὰ περιπεπλευκότος,",
        "531":"μετακυλίνδειν αὑτὸν ἀεὶ",
        "532":"πρὸς τὸν εὖ πράττοντα τοῖχον",
        "533":"μᾶλλον ἢ γεγραμμένην",
        "534":"εἰκόνʼ ἑστάναι, λαβόνθʼ ἓν",
        "535":"σχῆμα· τὸ δὲ μεταστρέφεσθαι",
        "536":"πρὸς τὸ μαλθακώτερον",
        "537":"δεξιοῦ πρὸς ἀνδρός ἐστι",
        "538":"καὶ φύσει Θηραμένους.",
        "539":"οὐ γὰρ ἂν γέλοιον ἦν, εἰ",
        "540":"Ξανθίας μὲν δοῦλος ὢν ἐν",
        "541":"στρώμασιν Μιλησίοις",
        "542":"ἀνατετραμμένος κυνῶν ὀρ-",
        "543":"χηστρίδʼ εἶτʼ ᾔτησεν ἀμίδʼ, ἐγὼ",
        "544":"δὲ πρὸς τοῦτον βλέπων",
        "545":"τοὐρεβίνθου ʼδραττόμην, οὗ-",
        "546":"τος δʼ ἅτʼ ὢν αὐτὸς πανοῦργος",
        "547":"εἶδε, κᾆτʼ ἐκ τῆς γνάθου",
        "548":"πὺξ πατάξας μοὐξέκοψε",
        "549":"τοῦ χοροῦ τοὺς προσθίους;",
        "550":"Πλαθάνη Πλαθάνη δεῦρʼ ἔλθʼ, ὁ πανοῦργος οὑτοσί,",
        "551":"ὃς ἐς τὸ πανδοκεῖον εἰσελθών ποτε",
        "552":"ἑκκαίδεκʼ ἄρτους κατέφαγʼ ἡμῶν. \n νὴ Δία",
        "553":"ἐκεῖνος αὐτὸς δῆτα. \n κακὸν ἥκει τινί.",
        "554":"καὶ κρέα γε πρὸς τούτοισιν ἀνάβραστʼ εἴκοσιν",
        "555":"ἀνʼ ἡμιωβολιαῖα. \n δώσει τις δίκην.",
        "556":"καὶ τὰ σκόροδα τὰ πολλά. \n ληρεῖς ὦ γύναι",
        "557":"κοὐκ οἶσθʼ ὅ τι λέγεις. \n οὐ μὲν οὖν με προσεδόκας,",
        "558":"ὁτιὴ κοθόρνους εἶχες, ἂν γνῶναί σʼ ἔτι;",
        "559":"τί δαί; τὸ πολὺ τάριχος οὐκ εἴρηκά πω.",
        "560":"μὰ Δίʼ οὐδὲ τὸν τυρόν γε τὸν χλωρὸν τάλαν,",
        "561":"ὃν οὗτος αὐτοῖς τοῖς ταλάροις κατήσθιεν",
        "562":"κἄπειτʼ ἐπειδὴ τἀργύριον ἐπραττόμην,",
        "563":"ἔβλεψεν ἔς με δριμὺ κἀμυκᾶτό γε.",
        "564":"τούτου πάνυ τοὔργον· οὗτος ὁ τρόπος πανταχοῦ.",
        "565":"καὶ τὸ ξίφος γʼ ἐσπᾶτο μαίνεσθαι δοκῶν.",
        "566":"νὴ Δία τάλαινα. \n νὼ δὲ δεισάσα γέ που",
        "567":"ἐπὶ τὴν κατήλιφʼ εὐθὺς ἀνεπηδήσαμεν·",
        "568":"ὁ δʼ ᾤχετʼ ἐξᾴξας γε τὰς ψιάθους λαβών.",
        "569":"καὶ τοῦτο τούτου τοὔργον. \n ἀλλʼ ἐχρῆν τι δρᾶν.",
        "570":"ἴθι δὴ κάλεσον τὸν προστάτην Κλέωνά μοι.",
        "571":"σὺ δʼ ἔμοιγʼ ἐάνπερ ἐπιτύχῃς Ὑπέρβολον,",
        "572":"ἵνʼ αὐτὸν ἐπιτρίψωμεν. \n ὦ μιαρὰ φάρυξ,",
        "573":"ὡς ἡδέως ἄν σου λίθῳ τοὺς γομφίους",
        "574":"κόπτοιμʼ ἄν, οἷς μου κατέφαγες τὰ φορτία.",
        "575":"ἐγὼ δέ γʼ ἐς τὸ βάραθρον ἐμβάλοιμί σε.",
        "576":"ἐγὼ δὲ τὸν λάρυγγʼ ἂν ἐκτέμοιμί σου",
        "577":"δρέπανον λαβοῦσʼ, ᾧ τὰς χόλικας κατέσπασας.",
        "578":"ἀλλʼ εἶμʼ ἐπὶ τὸν Κλέωνʼ, ὃς αὐτοῦ τήμερον",
        "579":"ἐκπηνιεῖται ταῦτα προσκαλούμενος.",
        "580":"κάκιστʼ ἀπολοίμην, Ξανθίαν εἰ μὴ φιλῶ.",
        "581":"οἶδʼ οἶδα τὸν νοῦν· παῦε παῦε τοῦ λόγου.",
        "582":"οὐκ ἂν γενοίμην Ἡρακλῆς ἄν. \n μηδαμῶς",
        "583":"ὦ Ξανθίδιον. \n καὶ πῶς ἂν Ἀλκμήνης ἐγὼ",
        "584":"υἱὸς γενοίμην δοῦλος ἅμα καὶ θνητὸς ὤν;",
        "585":"οἶδʼ οἶδʼ ὅτι θυμοῖ, καὶ δικαίως αὐτὸ δρᾷς·",
        "586":"κἂν εἴ με τύπτοις, οὐκ ἂν ἀντείποιμί σοι.",
        "587":"ἀλλʼ ἤν σε τοῦ λοιποῦ ποτʼ ἀφέλωμαι χρόνου,",
        "588":"πρόρριζος αὐτός, ἡ γυνή, τὰ παιδία,",
        "589":"κάκιστʼ ἀπολοίμην, κἀρχέδημος ὁ γλάμων.",
        "590":"δέχομαι τὸν ὅρκον κἀπὶ τούτοις λαμβάνω.",
        "591":"νῦν σὸν ἔργον ἔστʼ, ἐπειδὴ",
        "592":"τὴν στολὴν εἴληφας ἥνπερ",
        "593":"εἶχες ἐξ ἀρχῆς πάλιν,",
        "594":"ἀνανεάζειν ",
        "595":"καὶ βλέπειν αὖθις τὸ δεινόν,",
        "596":"τοῦ θεοῦ μεμνημένον",
        "597":"ᾧπερ εἰκάζεις σεαυτόν.",
        "598":"εἰ δὲ παραληρῶν ἁλώσει",
        "599":"κἀκβαλεῖς τι μαλθακόν,",
        "600":"αὖθις αἴρεσθαί σʼ ἀνάγκη",
        "601":"ʼσται πάλιν τὰ στρώματα.",
        "602":"οὐ κακῶς ὦνδρες παραινεῖτʼ,",
        "603":"ἀλλὰ καὐτὸς τυγχάνω ταῦτʼ",
        "604":"ἄρτι συννοούμενος.",
        "605":"ὅτι μὲν οὖν, ἢν χρηστὸν ᾖ τι,",
        "606":"ταῦτʼ ἀφαιρεῖσθαι πάλιν πειράσεταί",
        "607":"μʼ εὖ οἶδʼ ὅτι.",
        "608":"ἀλλʼ ὅμως ἐγὼ παρέξω",
        "609":"ʼμʼαυτὸν ἀνδρεῖον τὸ λῆμα",
        "610":"καὶ βλέποντʼ ὀρίγανον.",
        "611":"δεῖν δʼ ἔοικεν, ὡς ἀκούω",
        "612":"τῆς θύρας καὶ δὴ ψόφον.",
        "613":"ξυνδεῖτε ταχέως τουτονὶ τὸν κυνοκλόπον,",
        "614":"ἵνα δῷ δίκην· ἀνύετον. \n ἥκει τῳ κακόν.",
        "615":"οὐκ ἐς κόρακας; μὴ πρόσιτον. \n εἶεν, καὶ μάχει;",
        "616":"ὁ Διτύλας χὠ Σκεβλύας χὠ Παρδόκας",
        "617":"χωρεῖτε δευρὶ καὶ μάχεσθε τουτῳί.",
        "618":"εἶτʼ οὐχὶ δεινὰ ταῦτα, τύπτειν τουτονὶ",
        "619":"κλέπτοντα πρὸς τἀλλότρια; \n μἀλλʼ ὑπερφυᾶ.",
        "620":"σχέτλια μὲν οὖν καὶ δεινά. \n καὶ μὴν νὴ Δία",
        "621":"εἰ πώποτʼ ἦλθον δεῦρʼ, ἐθέλω τεθνηκέναι,",
        "622":"ἢ ʼκλεψα τῶν σῶν ἄξιόν τι καὶ τριχός.",
        "623":"καί σοι ποιήσω πρᾶγμα γενναῖον πάνυ·",
        "624":"βασάνιζε γὰρ τὸν παῖδα τουτονὶ λαβών,",
        "625":"κἄν ποτέ μʼ ἕλῃς ἀδικοῦντʼ, ἀπόκτεινόν μʼ ἄγων.",
        "626":"καὶ πῶς βασανίσω; \n πάντα τρόπον, ἐν κλίμακι",
        "627":"δήσας κρεμάσας ὑστριχίδι μαστιγῶν, δέρων,",
        "628":"στρεβλῶν, ἔτι δʼ ἐς τὰς ῥῖνας ὄξος ἐγχέων,",
        "629":"πλίνθους ἐπιτιθείς, πάντα τἄλλα, πλὴν πράσῳ",
        "630":"μὴ τύπτε τοῦτον μηδὲ γητείῳ νέῳ.",
        "631":"δίκαιος ὁ λόγος· κἄν τι πηρώσω γέ σου",
        "632":"τὸν παῖδα τύπτων, τἀργύριόν σοι κείσεται.",
        "633":"μὴ δῆτʼ ἔμοιγʼ. οὕτω δὲ βασάνιζʼ ἀπαγαγών.",
        "634":"αὐτοῦ μὲν οὖν, ἵνα σοὶ κατʼ ὀφθαλμοὺς λέγῃ.",
        "635":"κατάθου σὺ τὰ σκεύη ταχέως, χὤπως ἐρεῖς",
        "636":"ἐνταῦθα μηδὲν ψεῦδος. \n ἀγορεύω τινὶ",
        "637":"ἐμὲ μὴ βασανίζειν ἀθάνατον ὄντʼ· εἰ δὲ μή,",
        "638":"αὐτὸς σεαυτὸν αἰτιῶ. \n λέγεις δὲ τί;",
        "639":"ἀθάνατος εἶναί φημι Διόνυσος Διός,",
        "640":"τοῦτον δὲ δοῦλον. \n ταῦτʼ ἀκούεις; \n φήμʼ ἐγώ.",
        "641":"καὶ πολύ γε μᾶλλόν ἐστι μαστιγωτέος·",
        "642":"εἴπερ θεὸς γάρ ἐστιν, οὐκ αἰσθήσεται.",
        "643":"τί δῆτʼ, ἐπειδὴ καὶ σὺ φῂς εἶναι θεός,",
        "644":"οὐ καὶ σὺ τύπτει τὰς ἴσας πληγὰς ἐμοί;",
        "645":"δίκαιος ὁ λόγος· χὠπότερόν γʼ ἂν νῷν ἴδῃς",
        "646":"κλαύσαντα πρότερον ἢ προτιμήσαντά τι",
        "647":"τυπτόμενον, εἶναι τοῦτον ἡγοῦ μὴ θεόν.",
        "648":"οὐκ ἔσθʼ ὅπως οὐκ εἶ σὺ γεννάδας ἀνήρ·",
        "649":"χωρεῖς γὰρ ἐς τὸ δίκαιον. ἀποδύεσθε δή.",
        "650":"πῶς οὖν βασανιεῖς νὼ δικαίως; \n ῥᾳδίως·",
        "651":"πληγὴν παρὰ πληγὴν ἑκάτερον. \n καλῶς λέγεις.",
        "652":"ἰδού. \n σκόπει νυν ἤν μʼ ὑποκινήσαντʼ ἴδῃς.",
        "653":"ἤδη ʼπάταξά σʼ. \n οὐ μὰ Δίʼ. \n οὐδʼ ἐμοὶ δοκεῖς.",
        "654":"ἀλλʼ εἶμʼ ἐπὶ τονδὶ καὶ πατάξω. \n πηνίκα;",
        "655":"καὶ δὴ ʼπάταξα. \n κᾆτα πῶς οὐκ ἔπταρον;",
        "656":"οὐκ οἶδα· τουδὶ δʼ αὖθις ἀποπειράσομαι.",
        "657":"οὔκουν ἀνύσεις τι; ἀτταταῖ. \n τί τἀτταταῖ;",
        "658":"μῶν ὠδυνήθης; \n οὐ μὰ Δίʼ ἀλλʼ ἐφρόντισα",
        "659":"ὁπόθʼ Ἡράκλεια τἀν Διομείοις γίγνεται.",
        "660":"ἅνθρωπος ἱερός. δεῦρο πάλιν βαδιστέον.",
        "661":"ἰοὺ ἰού. \n τί ἔστιν; \n ἱππέας ὁρῶ.",
        "662":"τί δῆτα κλάεις; \n κρομμύων ὀσφραίνομαι.",
        "663":"ἐπεὶ προτιμᾷς γʼ οὐδέν. \n οὐδέν μοι μέλει.",
        "664":"βαδιστέον τἄρʼ ἐστὶν ἐπὶ τονδὶ πάλιν.",
        "665":"οἴμοι. \n τί ἔστι; \n τὴν ἄκανθαν ἐξελε.",
        "666":"τί τὸ πρᾶγμα τουτί; δεῦρο πάλιν βαδιστέον.",
        "667":"Ἄπολλον—ὅς που Δῆλον ἢ Πυθῶνʼ ἔχεις.",
        "668":"ἤλγησεν· οὐκ ἤκουσας; \n οὐκ ἔγωγʼ, ἐπεὶ",
        "669":"ἴαμβον Ἱππώνακτος ἀνεμιμνῃσκόμην.",
        "670":"οὐδὲν ποιεῖς γάρ· ἀλλὰ τὰς λαγόνας σπόδει.",
        "671":"μὰ τὸν Δίʼ ἀλλʼ ἤδη πάρεχε τὴν γαστέρα.",
        "672":"Πόσειδον \n ἤλγησέν τις.",
        "673":"ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν.",
        "674":"οὔ τοι μὰ τὴν Δήμητρα δύναμαί πω μαθεῖν",
        "675":"ὁπότερος ὑμῶν ἐστι θεός. ἀλλʼ εἴσιτον·",
        "676":"ὁ δεσπότης γὰρ αὐτὸς ὑμᾶς γνώσεται",
        "677":"χἠ Φερρέφατθʼ, ἅτʼ ὄντε κἀκείνω θεώ.",
        "678":"ὀρθῶς λέγεις· ἐβουλόμην δʼ ἂν τοῦτό σε",
        "679":"πρότερον νοῆσαι, πρὶν ἐμὲ τὰς πληγὰς λαβεῖν.",
        "680":"Μοῦσα χορῶν ἱερῶν· ἐπίβηθι καὶ ἔλθʼ ἐπὶ τέρψιν ἀοιδᾶς ἐμᾶς,",
        "681":"τὸν πολὺν ὀψομένη λαῶν· ὄχλον, οὗ σοφίαι",
        "682":"μυρίαι κάθηνται",
        "683":"φιλοτιμότεραι Κλεοφῶντος, ἐφʼ οὗ δὴ χείλεσιν ἀμφιλάλοις",
        "684":"δεινὸν ἐπιβρέμεται",
        "685":"Θρῃκία χελιδὼν",
        "686":"†ἐπὶ βάρβαρον ἑζομένη πέταλον· †",
        "687":"κελαδεῖ δʼ ἐπίκλαυτον ἀηδόνιον νόμον, ὡς ἀπολεῖται,",
        "688":"κἂν ἴσαι γένωνται.",
        "689":"τὸν ἱερὸν χορὸν δίκαιόν ἐστι χρηστὰ τῇ πόλει",
        "690":"ξυμπαραινεῖν καὶ διδάσκειν. πρῶτον οὖν ἡμῖν δοκεῖ",
        "691":"ἐξισῶσαι τοὺς πολίτας κἀφελεῖν τὰ δείματα,",
        "692":"κεἴ τις ἥμαρτε σφαλείς τι Φρυνίχου παλαίσμασιν,",
        "693":"ἐγγενέσθαι φημὶ χρῆναι τοῖς ὀλισθοῦσιν τότε",
        "694":"αἰτίαν ἐκθεῖσι λῦσαι τὰς πρότερον ἁμαρτίας.",
        "695":"εἶτʼ ἄτιμόν φημι χρῆναι μηδένʼ εἶνʼ ἐν τῇ πόλει·",
        "696":"καὶ γὰρ αἰσχρόν ἐστι τοὺς μὲν ναυμαχήσαντας μίαν",
        "697":"καὶ Πλαταιᾶς εὐθὺς εἶναι κἀντὶ δούλων δεσπότας.",
        "698":"κοὐδὲ ταῦτʼ ἔγωγʼ ἔχοιμʼ ἂν μὴ οὐ καλῶς φάσκειν ἔχειν,",
        "699":"ἀλλʼ ἐπαινῶ· μόνα γὰρ αὐτὰ νοῦν ἔχοντʼ ἐδράσατε.",
        "700":"πρὸς δὲ τούτοις εἰκὸς ὑμᾶς, οἳ μεθʼ ὑμῶν πολλὰ δὴ",
        "701":"χοἰ πατέρες ἐναυμάχησαν καὶ προσήκουσιν γένει,",
        "702":"τὴν μίαν ταύτην παρεῖναι ξυμφορὰν αἰτουμένοις.",
        "703":"ἀλλὰ τῆς ὀργῆς ἀνέντες ὦ σοφώτατοι φύσει",
        "704":"πάντας ἀνθρώπους ἑκόντες συγγενεῖς κτησώμεθα",
        "705":"κἀπιτίμους καὶ πολίτας, ὅστις ἂν ξυνναυμαχῇ.",
        "706":"εἰ δὲ ταῦτʼ ὀγκωσόμεσθα κἀποσεμνυνούμεθα,",
        "707":"τὴν πόλιν καὶ ταῦτʼ ἔχοντες κυμάτων ἐν ἀγκάλαις,",
        "708":"ὑστέρῳ χρόνῳ ποτʼ αὖθις εὖ φρονεῖν οὐ δόξομεν.",
        "709":"εἰ δʼ ἐγὼ ὀρθὸς ἰδεῖν βίον ἀνέρος ἢ τρόπον ὅστις ἔτʼ",
        "710":"οἰμώξεται,",
        "711":"οὐ πολὺν οὐδʼ ὁ πίθηκος οὗτος ὁ νῦν ἐνοχλῶν,",
        "712":"Κλειγένης ὁ μικρός,",
        "713":"ὁ πονηρότατος βαλανεὺς ὁπόσοι κρατοῦσι κυκησιτέφρου",
        "714":"ψευδολίτρου κονίας",
        "715":"καὶ Κιμωλίας γῆς,",
        "716":"χρόνον ἐνδιατρίψει· ἰδὼν δὲ τάδʼ οὐκ",
        "717":"εἰρηνικὸς ἔσθʼ, ἵνα μή ποτε κἀποδυθῇ μεθύων ἄνευ",
        "718":"ξύλου βαδίζων.",
        "719":"πολλάκις γʼ ἡμῖν ἔδοξεν ἡ πόλις πεπονθέναι",
        "720":"ταὐτὸν ἔς τε τῶν πολιτῶν τοὺς καλούς τε κἀγαθοὺς",
        "721":"ἔς τε τἀρχαῖον νόμισμα καὶ τὸ καινὸν χρυσίον.",
        "722":"οὔτε γὰρ τούτοισιν οὖσιν οὐ κεκιβδηλευμένοις,",
        "723":"ἀλλὰ καλλίστοις ἁπάντων, ὡς δοκεῖ, νομισμάτων",
        "724":"καὶ μόνοις ὀρθῶς κοπεῖσι καὶ κεκωδωνισμένοις",
        "725":"ἔν τε τοῖς Ἕλλησι καὶ τοῖς βαρβάροισι πανταχοῦ",
        "726":"χρώμεθʼ οὐδέν, ἀλλὰ τούτοις τοῖς πονηροῖς χαλκίοις",
        "727":"χθές τε καὶ πρώην κοπεῖσι τῷ κακίστῳ κόμματι.",
        "728":"τῶν πολιτῶν θʼ οὓς μὲν ἴσμεν εὐγενεῖς καὶ σώφρονας",
        "729":"ἄνδρας ὄντας καὶ δικαίους καὶ καλούς τε κἀγαθοὺς",
        "730":"καὶ τραφέντας ἐν παλαίστραις καὶ χοροῖς καὶ μουσικῇ,",
        "731":"προυσελοῦμεν, τοῖς δὲ χαλκοῖς καὶ ξένοις καὶ πυρρίαις",
        "732":"καὶ πονηροῖς κἀκ πονηρῶν εἰς ἅπαντα χρώμεθα",
        "733":"ὑστάτοις ἀφιγμένοισιν, οἷσιν ἡ πόλις πρὸ τοῦ",
        "734":"οὐδὲ φαρμακοῖσιν εἰκῇ ῥᾳδίως ἐχρήσατʼ ἄν.",
        "735":"ἀλλὰ καὶ νῦν ὦνόητοι μεταβαλόντες τοὺς τρόπους",
        "736":"χρῆσθε τοῖς χρηστοῖσιν αὖθις· καὶ κατορθώσασι γὰρ",
        "737":"εὔλογον, κἄν τι σφαλῆτʼ, ἐξ ἀξίου γοῦν τοῦ ξύλου,",
        "738":"ἤν τι καὶ πάσχητε, πάσχειν τοῖς σοφοῖς δοκήσετε.",
        "739":"νὴ τὸν Δία τὸν σωτῆρα γεννάδας ἀνὴρ",
        "740":"ὁ δεσπότης σου. \n πῶς γὰρ οὐχὶ γεννάδας,",
        "741":"ὅστις γε πίνειν οἶδε καὶ βινεῖν μόνον;",
        "742":"τὸ δὲ μὴ πατάξαι σʼ ἐξελεγχθέντʼ ἄντικρυς,",
        "743":"ὅτι δοῦλος ὢν ἔφασκες εἶναι δεσπότης.",
        "744":"ᾤμωξε μέντἄν. \n τοῦτο μέντοι δουλικὸν",
        "745":"εὐθὺς πεποίηκας, ὅπερ ἐγὼ χαίρω ποιῶν.",
        "746":"χαίρεις, ἱκετεύω; \n μἀλλʼ ἐποπτεύειν δοκῶ,",
        "747":"ὅταν καταράσωμαι λάθρᾳ τῷ δεσπότῃ.",
        "748":"τί δὲ τονθορύζων, ἡνίκʼ ἂν πληγὰς λαβὼν",
        "749":"πολλὰς ἀπίῃς θύραζε; \n καὶ τοῦθʼ ἥδομαι.",
        "750":"τί δὲ πολλὰ πράττων; \n ὡς μὰ Δίʼ οὐδὲν οἶδʼ ἐγώ.",
        "751":"ὁμόγνιε Ζεῦ· καὶ παρακούων δεσποτῶν",
        "752":"ἅττʼ ἂν λαλῶσι; \n μἀλλὰ πλεῖν ἢ μαίνομαι.",
        "753":"τί δὲ τοῖς θύραζε ταῦτα καταλαλῶν; \n ἐγώ;",
        "754":"μὰ Δίʼ ἀλλʼ ὅταν δρῶ τοῦτο, κἀκμιαίνομαι.",
        "755":"ὦ Φοῖβʼ Ἄπολλον ἔμβαλέ μοι τὴν δεξιάν,",
        "756":"καὶ δὸς κύσαι καὐτὸς κύσον, καί μοι φράσον",
        "757":"πρὸς Διός, ὃς ἡμῖν ἐστιν ὁμομαστιγίας,",
        "758":"τίς οὗτος οὕνδον ἐστὶ θόρυβος καὶ βοὴ",
        "759":"χὠ λοιδορησμός; \n Αἰσχύλου κεὐριπίδου.",
        "760":"ἆ. \n πρᾶγμα πρᾶγμα μέγα κεκίνηται μέγα",
        "761":"ἐν τοῖς νεκροῖσι καὶ στάσις πολλὴ πάνυ.",
        "762":"ἐκ τοῦ; \n νόμος τις ἐνθάδʼ ἐστὶ κείμενος",
        "763":"ἀπὸ τῶν τεχνῶν ὅσαι μεγάλαι καὶ δεξιαί,",
        "764":"τὸν ἄριστον ὄντα τῶν ἑαυτοῦ συντέχνων",
        "765":"σίτησιν αὐτὸν ἐν πρυτανείῳ λαμβάνειν",
        "766":"θρόνον τε τοῦ Πλούτωνος ἑξῆς— \n μανθάνω.",
        "767":"ἕως ἀφίκοιτο τὴν τέχνην σοφώτερος",
        "768":"ἕτερός τις αὐτοῦ· τότε δὲ παραχωρεῖν ἔδει.",
        "769":"τί δῆτα τουτὶ τεθορύβηκεν Αἰσχύλον;",
        "770":"ἐκεῖνος εἶχε τὸν τραγῳδικὸν θρόνον,",
        "771":"ὡς ὢν κράτιστος τὴν τέχνην. \n νυνὶ δὲ τίς;",
        "772":"ὅτε δὴ κατῆλθʼ Εὐριπίδης, ἐπεδείκνυτο",
        "773":"τοῖς λωποδύταις καὶ τοῖσι βαλλαντιοτόμοις",
        "774":"καὶ τοῖσι πατραλοίαισι καὶ τοιχωρύχοις,",
        "775":"ὅπερ ἔστʼ ἐν Ἅιδου πλῆθος, οἱ δʼ ἀκροώμενοι",
        "776":"τῶν ἀντιλογιῶν καὶ λυγισμῶν καὶ στροφῶν",
        "777":"ὑπερεμάνησαν κἀνόμισαν σοφώτατον·",
        "778":"κἄπειτʼ ἐπαρθεὶς ἀντελάβετο τοῦ θρόνου,",
        "779":"ἵνʼ Αἰσχύλος καθῆστο. \n κοὐκ ἐβάλλετο;",
        "780":"μὰ Δίʼ ἀλλʼ ὁ δῆμος ἀνεβόα κρίσιν ποιεῖν",
        "781":"ὁπότερος εἴη τὴν τέχνην σοφώτερος.",
        "782":"ὁ τῶν πανούργων; \n νὴ Δίʼ οὐράνιόν γʼ ὅσον.",
        "783":"μετʼ Αἰσχύλου δʼ οὐκ ἦσαν ἕτεροι σύμμαχοι;",
        "784":"ὀλίγον τὸ χρηστόν ἐστιν, ὥσπερ ἐνθάδε.",
        "785":"τί δῆθʼ ὁ Πλούτων δρᾶν παρασκευάζεται;",
        "786":"ἀγῶνα ποιεῖν αὐτίκα μάλα καὶ κρίσιν",
        "787":"κἄλεγχον αὐτῶν τῆς τέχνης. \n κἄπειτα πῶς",
        "788":"οὐ καὶ Σοφοκλέης ἀντελάβετο τοῦ θρόνου;",
        "789":"μὰ Δίʼ οὐκ ἐκεῖνος, ἀλλʼ ἔκυσε μὲν Αἰσχύλον,",
        "790":"ὅτε δὴ κατῆλθε, κἀνέβαλε τὴν δεξιάν,",
        "791":"κἀκεῖνος ὑπεχώρησεν αὐτῷ τοῦ θρόνου·",
        "792":"νυνὶ δʼ ἔμελλεν, ὡς ἔφη Κλειδημίδης,",
        "793":"ἔφεδρος καθεδεῖσθαι· κἂν μὲν Αἰσχύλος κρατῇ,",
        "794":"ἕξειν κατὰ χώραν· εἰ δὲ μή, περὶ τῆς τέχνης",
        "795":"διαγωνιεῖσθʼ ἔφασκε πρός γʼ Εὐριπίδην.",
        "796":"τὸ χρῆμʼ ἄρʼ ἔσται; \n νὴ Δίʼ ὀλίγον ὕστερον.",
        "797":"κἀνταῦθα δὴ τὰ δεινὰ κινηθήσεται.",
        "798":"καὶ γὰρ ταλάντῳ μουσικὴ σταθμήσεται—",
        "799":"τί δέ; μειαγωγήσουσι τὴν τραγῳδίαν;",
        "800":"καὶ κανόνας ἐξοίσουσι καὶ πήχεις ἐπῶν",
        "801":"καὶ πλαίσια ξύμπτυκτα— \n πλινθεύσουσι γάρ;",
        "802":"καὶ διαμέτρους καὶ σφῆνας. ὁ γὰρ Εὐριπίδης",
        "803":"κατʼ ἔπος βασανιεῖν φησι τὰς τραγῳδίας.",
        "804":"ἦ που βαρέως οἶμαι τὸν Αἰσχύλον φέρειν.",
        "805":"ἔβλεψε γοῦν ταυρηδὸν ἐγκύψας κάτω.",
        "806":"κρινεῖ δὲ δὴ τίς ταῦτα; \n τοῦτʼ ἦν δύσκολον·",
        "807":"σοφῶν γὰρ ἀνδρῶν ἀπορίαν ηὑρισκέτην.",
        "808":"οὔτε γὰρ Ἀθηναίοισι συνέβαινʼ Αἰσχύλος—",
        "809":"πολλοὺς ἴσως ἐνόμιζε τοὺς τοιχωρύχους.",
        "810":"λῆρόν τε τἄλλʼ ἡγεῖτο τοῦ γνῶναι πέρι",
        "811":"φύσεις ποιητῶν· εἶτα τῷ σῷ δεσπότῃ",
        "812":"ἐπέτρεψαν, ὁτιὴ τῆς τέχνης ἔμπειρος ἦν.",
        "813":"ἀλλʼ εἰσίωμεν· ὡς ὅταν γʼ οἱ δεσπόται",
        "814":"ἐσπουδάκωσι, κλαύμαθʼ ἡμῖν γίγνεται.",
        "815":"ἦ που δεινὸν ἐριβρεμέτας χόλον ἔνδοθεν ἕξει,",
        "816":"ἡνίκʼ ἂν ὀξύλαλον παρίδῃ θήγοντος ὀδόντα",
        "817":"ἀντιτέχνου· τότε δὴ μανίας ὑπὸ δεινῆς",
        "818":"ὄμματα στροβήσεται. ",
        "819":"ἔσται δʼ ἱππολόφων τε λόγων κορυθαίολα νείκη",
        "820":"σχινδαλάμων τε παραξόνια σμιλεύματά τʼ ἔργων,",
        "821":"φωτὸς ἀμυνομένου φρενοτέκτονος ἀνδρὸς",
        "822":"ῥήμαθʼ ἱπποβάμονα.",
        "823":"φρίξας δʼ αὐτοκόμου λοφιᾶς λασιαύχενα χαίταν,",
        "824":"δεινὸν ἐπισκύνιον ξυνάγων βρυχώμενος ἥσει",
        "825":"ῥήματα γομφοπαγῆ πινακηδὸν ἀποσπῶν",
        "826":"γηγενεῖ φυσήματι·",
        "827":"ἔνθεν δὴ στοματουργὸς ἐπῶν βασανίστρια λίσφη",
        "828":"γλῶσσʼ ἀνελισσομένη φθονεροὺς κινοῦσα χαλινοὺς",
        "829":"ῥήματα δαιομένη καταλεπτολογήσει",
        "830":"πλευμόνων πολὺν πόνον.",
        "831":"οὐκ ἂν μεθείμην τοῦ θρόνου, μὴ νουθέτει.",
        "832":"κρείττων γὰρ εἶναί φημι τούτου τὴν τέχνην.",
        "833":"Αἰσχύλε τί σιγᾷς; αἰσθάνει γὰρ τοῦ λόγου.",
        "834":"ἀποσεμνυνεῖται πρῶτον, ἅπερ ἑκάστοτε",
        "835":"ἐν ταῖς τραγῳδίαισιν ἐτερατεύετο.",
        "836":"ὦ δαιμόνιʼ ἀνδρῶν μὴ μεγάλα λίαν λέγε.",
        "837":"ἐγᾦδα τοῦτον καὶ διέσκεμμαι πάλαι,",
        "838":"ἄνθρωπον ἀγριοποιὸν αὐθαδόστομον,",
        "839":"ἔχοντʼ ἀχάλινον ἀκρατὲς ἀπύλωτον στόμα,",
        "840":"ἀπεριλάλητον κομποφακελορρήμονα.",
        "841":"ἄληθες ὦ παῖ τῆς ἀρουραίας θεοῦ;",
        "842":"σὺ δή με ταῦτʼ ὦ στωμυλιοσυλλεκτάδη",
        "843":"καὶ πτωχοποιὲ καὶ ῥακιοσυρραπτάδη;",
        "844":"ἀλλʼ οὔ τι χαίρων αὔτʼ ἐρεῖς. \n παῦʼ Αἰσχύλε,",
        "845":"καὶ μὴ πρὸς ὀργὴν σπλάγχνα θερμήνῃς κότῳ.",
        "846":"οὐ δῆτα πρίν γʼ ἂν τοῦτον ἀποφήνω σαφῶς",
        "847":"τὸν χωλοποιὸν οἷος ὢν θρασύνεται.",
        "848":"ἄρνʼ ἄρνα μέλανα παῖδες ἐξενέγκατε·",
        "849":"τυφὼς γὰρ ἐκβαίνειν παρασκευάζεται.",
        "850":"ὦ Κρητικὰς μὲν συλλέγων μονῳδίας,",
        "851":"γάμους δʼ ἀνοσίους ἐσφέρων ἐς τὴν τέχνην.",
        "852":"ἐπίσχες οὗτος ὦ πολυτίμητʼ Αἰσχύλε.",
        "853":"ἀπὸ τῶν χαλαζῶν δʼ ὦ πόνηρʼ Εὐριπίδη",
        "854":"ἄναγε σεαυτὸν ἐκποδών, εἰ σωφρονεῖς,",
        "855":"ἵνα μὴ κεφαλαίῳ τὸν κρόταφόν σου ῥήματι",
        "856":"θενὼν ὑπʼ ὀργῆς ἐκχέῃ τὸν Τήλεφον·",
        "857":"σὺ δὲ μὴ πρὸς ὀργὴν Αἰσχύλʼ ἀλλὰ πρᾳόνως",
        "858":"ἔλεγχʼ ἐλέγχου· λοιδορεῖσθαι δʼ οὐ πρέπει",
        "859":"ἄνδρας ποιητὰς ὥσπερ ἀρτοπώλιδας.",
        "860":"σὺ δʼ εὐθὺς ὥσπερ πρῖνος ἐμπρησθεὶς βοᾷς.",
        "861":"ἕτοιμός εἰμʼ ἔγωγε, κοὐκ ἀναδύομαι,",
        "862":"δάκνειν δάκνεσθαι πρότερος, εἰ τούτῳ δοκεῖ,",
        "863":"τἄπη, τὰ μέλη, τὰ νεῦρα τῆς τραγῳδίας,",
        "864":"καὶ νὴ Δία τὸν Πηλέα γε καὶ τὸν Αἴολον",
        "865":"καὶ τὸν Μελέαγρον κἄτι μάλα τὸν Τήλεφον.",
        "866":"τί δαὶ σὺ βουλεύει ποιεῖν; λέγʼ Αἰσχύλε.",
        "867":"ἐβουλόμην μὲν οὐκ ἐρίζειν ἐνθάδε·",
        "868":"οὐκ ἐξ ἴσου γάρ ἐστιν ἁγὼν νῷν. \n τί δαί;",
        "869":"ὅτι ἡ ποίησις οὐχὶ συντέθνηκέ μοι,",
        "870":"τούτῳ δὲ συντέθνηκεν, ὥσθʼ ἕξει λέγειν.",
        "871":"ὅμως δʼ ἐπειδή σοι δοκεῖ, δρᾶν ταῦτα χρή.",
        "872":"ἴθι νυν λιβανωτὸν δεῦρό τις καὶ πῦρ δότω.",
        "873":"ὅπως ἂν εὔξωμαι πρὸ τῶν σοφισμάτων",
        "874":"ἀγῶνα κρῖναι τόνδε μουσικώτατα·",
        "875":"ὑμεῖς δὲ ταῖς Μούσαις τι μέλος ὑπᾴσατε.",
        "876":"ὦ Διὸς ἐννέα παρθένοι ἁγναὶ",
        "877":"Μοῦσαι, λεπτολόγους ξυνετὰς φρένας αἳ καθορᾶτε",
        "878":"ἀνδρῶν γνωμοτύπων, ὅταν εἰς ἔριν ὀξυμερίμνοις",
        "879":"ἔλθωσι στρεβλοῖσι παλαίσμασιν ἀντιλογοῦντες,",
        "880":"ἔλθετʼ ἐποψόμεναι δύναμιν",
        "881":"δεινοτάτοιν στομάτοιν πορίσασθαι",
        "882":"ῥήματα καὶ παραπρίσματʼ ἐπῶν.",
        "883":"νῦν γὰρ ἀγὼν σοφίας ὁ μέγας χωρεῖ πρὸς ἔργον ἤδη.",
        "884":"εὔχεσθε δὴ καὶ σφώ τι πρὶν τἄπη λέγειν.",
        "885":"Δήμητερ ἡ θρέψασα τὴν ἐμὴν φρένα,",
        "886":"εἶναί με τῶν σῶν ἄξιον μυστηρίων.",
        "887":"ἐπίθες λαβὼν δὴ καὶ σὺ λιβανωτόν. \n καλῶς·",
        "888":"ἕτεροι γάρ εἰσιν οἷσιν εὔχομαι θεοῖς.",
        "889":"ἴδιοί τινές σοι, κόμμα καινόν; \n καὶ μάλα.",
        "890":"ἴθι δὴ προσεύχου τοῖσιν ἰδιώταις θεοῖς.",
        "891":"αἰθὴρ ἐμὸν βόσκημα καὶ γλώσσης στρόφιγξ",
        "892":"καὶ ξύνεσι καὶ μυκτῆρες ὀσφραντήριοι,",
        "893":"ὀρθῶς μʼ ἐλέγχειν ὧν ἂν ἅπτωμαι λόγων.",
        "894":"καὶ μὴν ἡμεῖς ἐπιθυμοῦμεν",
        "895":"παρὰ σοφοῖν ἀνδροῖν ἀκοῦσαι",
        "896":"τίνα λόγων ἐμμέλειαν",
        "897":"ἔπιτε δαΐαν ὁδόν.",
        "898":"γλῶσσα μὲν γὰρ ἠγρίωται,",
        "899":"λῆμα δʼ οὐκ ἄτολμον ἀμφοῖν,",
        "900":"οὐδʼ ἀκίνητοι φρένες.",
        "901":"προσδοκᾶν οὖν εἰκός ἐστι",
        "902":"τὸν μὲν ἀστεῖόν τι λέξειν",
        "903":"καὶ κατερρινημένον,",
        "904":"τὸν δʼ ἀνασπῶντʼ αὐτοπρέμνοις",
        "905":"τοῖς λόγοισιν",
        "906":"ἐμπεσόντα συσκεδᾶν πολλὰς",
        "907":"ἀλινδήθρας ἐπῶν.",
        "908":"ἀλλʼ ὡς τάχιστα χρὴ λέγειν· οὕτω δʼ ὅπως ἐρεῖτον",
        "909":"ἀστεῖα καὶ μήτʼ εἰκόνας μήθʼ οἷʼ ἂν ἄλλος εἴποι.",
        "910":"καὶ μὴν ἐμαυτὸν μέν γε τὴν ποίησιν οἷός εἰμι,",
        "911":"ἐν τοῖσιν ὑστάτοις φράσω, τοῦτον δὲ πρῶτʼ ἐλέγξω,",
        "912":"ὡς ἦν ἀλαζὼν καὶ φέναξ οἵοις τε τοὺς θεατὰς",
        "913":"ἐξηπάτα μώρους λαβὼν παρὰ Φρυνίχῳ τραφέντας.",
        "914":"πρώτιστα μὲν γὰρ ἕνα τινʼ ἂν καθῖσεν ἐγκαλύψας,",
        "915":"Ἀχιλλέα τινʼ ἢ Νιόβην, τὸ πρόσωπον οὐχὶ δεικνύς,",
        "916":"πρόσχημα τῆς τραγῳδίας, γρύζοντας οὐδὲ τουτί.",
        "917":"μὰ τὸν Δίʼ οὐ δῆθʼ. \n ὁ δὲ χορός γʼ ἤρειδεν ὁρμαθοὺς ἂν",
        "918":"μελῶν ἐφεξῆς τέτταρας ξυνεχῶς ἄν οἱ δʼ ἐσίγων.",
        "919":"ἐγὼ δʼ ἔχαιρον τῇ σιωπῇ, καί με τοῦτʼ ἔτερπεν",
        "920":"οὐχ ἧττον ἢ νῦν οἱ λαλοῦντες. \n ἠλίθιος γὰρ ἦσθα,",
        "921":"σάφʼ ἴσθι. \n κἀμαυτῷ δοκῶ. τί δὲ ταῦτʼ ἔδρασʼ ὁ δεῖνα;",
        "922":"ὑπʼ ἀλαζονείας, ἵνʼ ὁ θεατὴς προσδοκῶν καθοῖτο,",
        "923":"ὁπόθʼ ἡ Νιόβη τι φθέγξεται· τὸ δρᾶμα δʼ ἂν διῄει.",
        "924":"ὢ παμπόνηρος, οἷʼ ἄρʼ ἐφενακιζόμην ὑπʼ αὐτοῦ.",
        "925":"τί σκορδινᾷ καὶ δυσφορεῖς; \n ὅτι αὐτὸν ἐξελέγχω.",
        "926":"κἄπειτʼ ἐπειδὴ ταῦτα ληρήσειε καὶ τὸ δρᾶμα",
        "927":"ἤδη μεσοίη, ῥήματʼ ἂν βόεια δώδεκʼ εἶπεν,",
        "928":"ὀφρῦς ἔχοντα καὶ λόφους, δείνʼ ἄττα μορμορωπά,",
        "929":"ἄγνωτα τοῖς θεωμένοις. \n οἴμοι τάλας. \n σιώπα.",
        "930":"σαφὲς δʼ ἂν εἶπεν οὐδὲ ἕν— \n μὴ πρῖε τοὺς ὀδόντας.",
        "931":"ἀλλʼ ἢ Σκαμάνδρους ἢ τάφρους ἢ ʼπʼ ἀσπίδων ἐπόντας",
        "932":"γρυπαιέτους χαλκηλάτους καὶ ῥήμαθʼ ἱππόκρημνα,",
        "933":"ἃ ξυμβαλεῖν οὐ ῥᾴδιʼ ἦν. \n νὴ τοὺς θεοὺς ἐγὼ γοῦν",
        "934":"ἤδη ποτʼ ἐν μακρῷ χρόνῳ νυκτὸς διηγρύπνησα",
        "935":"τὸν ξουθὸν ἱππαλεκτρυόνα ζητῶν τίς ἐστιν ὄρνις.",
        "936":"σημεῖον ἐν ταῖς ναυσὶν ὦμαθέστατʼ ἐνεγέγραπτο.",
        "937":"ἐγὼ δὲ τὸν Φιλοξένου γʼ ᾤμην Ἔρυξιν εἶναι.",
        "938":"εἶτʼ ἐν τραγῳδίαις ἐχρῆν κἀλεκτρυόνα ποιῆσαι;",
        "939":"σὺ δʼ ὦ θεοῖσιν ἐχθρὲ ποῖʼ ἄττʼ ἐστὶν ἅττʼ ἐποίεις;",
        "940":"οὐχ ἱππαλεκτρυόνας μὰ Δίʼ οὐδὲ τραγελάφους, ἅπερ σύ,",
        "941":"ἃν τοῖσι παραπετάσμασιν τοῖς Μηδικοῖς γράφουσιν·",
        "942":"ἀλλʼ ὡς παρέλαβον τὴν τέχνην παρὰ σοῦ τὸ πρῶτον εὐθὺς",
        "943":"οἰδοῦσαν ὑπὸ κομπασμάτων καὶ ῥημάτων ἐπαχθῶν,",
        "944":"ἴσχνανα μὲν πρώτιστον αὐτὴν καὶ τὸ βάρος ἀφεῖλον",
        "945":"ἐπυλλίοις καὶ περιπάτοις καὶ τευτλίοισι λευκοῖς,",
        "946":"χυλὸν διδοὺς στωμυλμάτων ἀπὸ βιβλίων ἀπηθῶν·",
        "947":"εἶτʼ ἀνέτρεφον μονῳδίαις— \n Κηφισοφῶντα μιγνύς.",
        "948":"εἶτʼ οὐκ ἐλήρουν ὅ τι τύχοιμʼ οὐδʼ ἐμπεσὼν ἔφυρον,",
        "949":"ἀλλʼ οὑξιὼν πρώτιστα μέν μοι τὸ γένος εἶπʼ ἂν εὐθὺς",
        "950":"τοῦ δράματος. \n κρεῖττον γὰρ ἦν σοι νὴ Δίʼ ἢ τὸ σαυτοῦ.",
        "951":"ἔπειτʼ ἀπὸ τῶν πρώτων ἐπῶν οὐδὲν παρῆκʼ ἂν ἀργόν,",
        "952":"ἀλλʼ ἔλεγεν ἡ γυνή τέ μοι χὠ δοῦλος οὐδὲν ἧττον,",
        "953":"χὠ δεσπότης χἠ παρθένος χἠ γραῦς ἄν. \n εἶτα δῆτα",
        "954":"οὐκ ἀποθανεῖν σε ταῦτʼ ἐχρῆν τολμῶντα; \n μὰ τὸν Ἀπόλλω·",
        "955":"δημοκρατικὸν γὰρ αὔτʼ ἔδρων. \n τοῦτο μὲν ἔασον ὦ τᾶν.",
        "956":"οὐ σοὶ γάρ ἐστι περίπατος κάλλιστα περί γε τούτου.",
        "957":"ἔπειτα τουτουσὶ λαλεῖν ἐδίδαξα— \n φημὶ κἀγώ.",
        "958":"ὡς πρὶν διδάξαι γʼ ὤφελες μέσος διαρραγῆναι.",
        "959":"λεπτῶν τε κανόνων ἐσβολὰς ἐπῶν τε γωνιασμούς,",
        "960":"νοεῖν ὁρᾶν ξυνιέναι στρέφειν ἐρᾶν τεχνάζειν,",
        "961":"κάχʼ ὑποτοπεῖσθαι, περινοεῖν ἅπαντα— \n φημὶ κἀγώ.",
        "962":"οἰκεῖα πράγματʼ εἰσάγων, οἷς χρώμεθʼ,οἷς ξύνεσμεν,",
        "963":"ἐξ ὧν γʼ ἂν ἐξηλεγχόμην· ξυνειδότες γὰρ οὗτοι",
        "964":"ἤλεγχον ἄν μου τὴν τέχνην· ἀλλʼ οὐκ ἐκομπολάκουν",
        "965":"ἀπὸ τοῦ φρονεῖν ἀποσπάσας, οὐδʼ ἐξέπληττον αὐτούς,",
        "966":"Κύκνους ποιῶν καὶ Μέμνονας κωδωνοφαλαροπώλους.",
        "967":"γνώσει δὲ τοὺς τούτου τε κἀμοὺς ἑκατέρου μαθητάς.",
        "968":"τουτουμενὶ Φορμίσιος Μεγαίνετός θʼ ὁ Μανῆς,",
        "969":"σαλπιγγολογχυπηνάδαι, σαρκασμοπιτυοκάμπται,",
        "970":"οὑμοὶ δὲ Κλειτοφῶν τε καὶ Θηραμένης ὁ κομψός.",
        "971":"Θηραμένης; σοφός γʼ ἀνὴρ καὶ δεινὸς ἐς τὰ πάντα,",
        "972":"ὃς ἢν κακοῖς που περιπέσῃ καὶ πλησίον παραστῇ,",
        "973":"πέπτωκεν ἔξω τῶν κακῶν, οὐ Χῖος ἀλλὰ Κεῖος.",
        "974":"τοιαῦτα μέντοὐγὼ φρονεῖν",
        "975":"τούτοισιν εἰσηγησάμην,",
        "976":"λογισμὸν ἐνθεὶς τῇ τέχνῃ",
        "977":"καὶ σκέψιν, ὥστʼ ἤδη νοεὶν",
        "978":"ἅπαντα καὶ διειδέναι",
        "979":"τά τʼ ἄλλα καὶ τὰς οἰκίας",
        "980":"οἰκεῖν ἄμεινον ἢ πρὸ τοῦ",
        "981":"κἀνασκοπεῖν, ‘πῶς τοῦτʼ ἔχει;",
        "982":"ποῦ μοι τοδί; τίς τοῦτʼ ἔλαβε;’",
        "983":"νὴ τοὺς θεοὺς νῦν γοῦν Ἀθηναίων",
        "984":"ἅπας τις εἰσιὼν",
        "985":"κέκραγε πρὸς τοὺς οἰκέτας",
        "986":"ζητεῖ τε, ‘ποῦ ʼστιν ἡ χύτρα;",
        "987":"τίς τὴν κεφαλὴν ἀπεδήδοκεν",
        "988":"τῆς μαινίδος; τὸ τρύβλιον",
        "989":"τὸ περυσινὸν τέθνηκέ μοι·",
        "990":"ποῦ τὸ σκόροδον τὸ χθιζινόν;",
        "991":"τίς τῆς ἐλάας παρέτραγεν;’",
        "992":"τέως δʼ ἀβελτερώτατοι",
        "993":"κεχηνότες Μαμμάκυθοι",
        "994":"Μελιτίδαι καθῆντο.",
        "995":"τάδε μὲν λεύσσεις φαίδιμʼ Ἀχιλλεῦ·",
        "996":"σὺ δὲ τί φέρε πρὸς ταῦτα λέξεις;",
        "997":"μόνον ὅπως ",
        "998":"μή σʼ ὁ θυμὸς ἁρπάσας",
        "999":"ἐκτὸς οἴσει τῶν ἐλαῶν·",
        "1000":"δεινὰ γὰρ κατηγόρηκεν.",
        "1001":"ἀλλʼ ὅπως ὦ γεννάδα",
        "1002":"μὴ πρὸς ὀργὴν ἀντιλέξεις,",
        "1003":"ἀλλὰ συστείλας ἄκροισι",
        "1004":"χρώμενος τοῖς ἱστίοις,",
        "1005":"εἶτα μᾶλλον μᾶλλον ἄξεις",
        "1006":"καὶ φυλάξεις,",
        "1007":"ἡνίκʼ ἂν τὸ πνεῦμα λεῖον",
        "1008":"καὶ καθεστηκὸς λάβῃς. ",
        "1009":"ἀλλʼ ὦ πρῶτος τῶν Ἑλλήνων πυργώσας ῥήματα σεμνὰ",
        "1010":"καὶ κοσμήσας τραγικὸν λῆρον, θαρρῶν τὸν κρουνὸν ἀφίει.",
        "1011":"θυμοῦμαι μὲν τῇ ξυντυχίᾳ, καὶ μου τὰ σπλάγχνʼ ἀγανακτεῖ,",
        "1012":"εἰ πρὸς τοῦτον δεῖ μʼ ἀντιλέγειν· ἵνα μὴ φάσκῃ δʼ ἀπορεῖν με,",
        "1013":"ἀπόκριναί μοι, τίνος οὕνεκα χρὴ θαυμάζειν ἄνδρα ποιητήν;",
        "1014":"δεξιότητος καὶ νουθεσίας, ὅτι βελτίους τε ποιοῦμεν",
        "1015":"τοὺς ἀνθρώπους ἐν ταῖς πόλεσιν. \n τοῦτʼ οὖν εἰ μὴ πεποίηκας,",
        "1016":"ἀλλʼ ἐκ χρηστῶν καὶ γενναίων μοχθηροτάτους ἀπέδειξας,",
        "1017":"τί παθεῖν φήσεις ἄξιος εἶναι; \n τεθνάναι· μὴ τοῦτον ἐρώτα.",
        "1018":"σκέψαι τοίνυν οἵους αὐτοὺς παρʼ ἐμοῦ παρεδέξατο πρῶτον,",
        "1019":"εἰ γενναίους καὶ τετραπήχεις, καὶ μὴ διαδρασιπολίτας,",
        "1020":"μηδʼ ἀγοραίους μηδὲ κοβάλους ὥσπερ νῦν μηδὲ πανούργους,",
        "1021":"ἀλλὰ πνέοντας δόρυ καὶ λόγχας καὶ λευκολόφους τρυφαλείας",
        "1022":"καὶ πήληκας καὶ κνημῖδας καὶ θυμοὺς ἑπταβοείους.",
        "1023":"καὶ δὴ χωρεῖ τουτὶ τὸ κακόν· κρανοποιῶν αὖ μʼ ἐπιτρίψει.",
        "1024":"καὶ τί σὺ δράσας οὕτως αὐτοὺς γενναίους ἐξεδίδαξας;",
        "1025":"Αἰσχύλε λέξον, μηδʼ αὐθάδως σεμνυνόμενος χαλέπαινε.",
        "1026":"δρᾶμα ποιήσας Ἄρεως μεστόν. \n ποῖον; \n τοὺς ἕπτʼ ἐπὶ Θήβας·",
        "1027":"ὃ θεασάμενος πᾶς ἄν τις ἀνὴρ ἠράσθη δάιος εἶναι.",
        "1028":"τουτὶ μέν σοι κακὸν εἴργασται· Θηβαίους γὰρ πεποίηκας",
        "1029":"ἀνδρειοτέρους ἐς τὸν πόλεμον, καὶ τούτου γʼ οὕνεκα τύπτου.",
        "1030":"ἀλλʼ ὑμῖν αὔτʼ ἐξῆν ἀσκεῖν, ἀλλʼ οὐκ ἐπὶ τοῦτʼ ἐτράπεσθε.",
        "1031":"εἶτα διδάξας Πέρσας μετὰ τοῦτʼ ἐπιθυμεῖν ἐξεδίδαξα",
        "1032":"νικᾶν ἀεὶ τοὺς ἀντιπάλους, κοσμήσας ἔργον ἄριστον.",
        "1033":"ἐχάρην γοῦν, †ἡνίκʼ ἤκουσα περὶ Δαρείου τεθνεῶτος,†",
        "1034":"ὁ χορὸς δʼ εὐθὺς τὼ χεῖρʼ ὡδὶ συγκρούσας εἶπεν ἰαυοῖ.",
        "1035":"ταῦτα γὰρ ἄνδρας χρὴ ποιητὰς ἀσκεῖν. σκέψαι γὰρ ἀπʼ ἀρχῆς",
        "1036":"ὡς ὠφέλιμοι τῶν ποιητῶν οἱ γενναῖοι γεγένηνται.",
        "1037":"Ὀρφεὺς μὲν γὰρ τελετάς θʼ ἡμῖν κατέδειξε φόνων τʼ ἀπέχεσθαι,",
        "1038":"Μουσαῖος δʼ ἐξακέσεις τε νόσων καὶ χρησμούς, Ἡσίοδος δὲ",
        "1039":"γῆς ἐργασίας, καρπῶν ὥρας, ἀρότους· ὁ δὲ θεῖος Ὅμηρος",
        "1040":"ἀπὸ τοῦ τιμὴν καὶ κλέος ἔσχεν πλὴν τοῦδʼ ὅτι χρήστʼ ἐδίδαξεν,",
        "1041":"τάξεις ἀρετὰς ὁπλίσεις ἀνδρῶν; \n καὶ μὴν οὐ Παντακλέα γε",
        "1042":"ἐδίδαξεν ὅμως τὸν σκαιότατον· πρώην γοῦν, ἡνίκʼ ἔπεμπεν,",
        "1043":"τὸ κράνος πρῶτον περιδησάμενος τὸν λόφον ἤμελλʼ ἐπιδήσειν.",
        "1044":"ἀλλʼ ἄλλους τοι πολλοὺς ἀγαθούς, ὧν ἦν καὶ Λάμαχος ἥρως·",
        "1045":"ὅθεν ἡμὴ φρὴν ἀπομαξαμένη πολλὰς ἀρετὰς ἐποίησεν,",
        "1046":"Πατρόκλων, Τεύκρων θυμολεόντων, ἵνʼ ἐπαίροιμʼ ἄνδρα πολίτην",
        "1047":"ἀντεκτείνειν αὑτὸν τούτοις, ὁπόταν σάλπιγγος ἀκούσῃ.",
        "1048":"ἀλλʼ οὐ μὰ Δίʼ οὐ Φαίδρας ἐποίουν πόρνας οὐδὲ Σθενεβοίας,",
        "1049":"οὐδʼ οἶδʼ οὐδεὶς ἥντινʼ ἐρῶσαν πώποτʼ ἐποίησα γυναῖκα.",
        "1050":"μὰ Δίʼ οὐ γὰρ ἐπῆν τῆς Ἀφροδίτης οὐδέν σοι. \n μηδέ γʼ ἐπείη.",
        "1051":"ἀλλʼ ἐπί τοι σοὶ καὶ τοῖς σοῖσιν πολλὴ πολλοῦ ʼπικαθῆτο,",
        "1052":"ὥστε γε καὐτόν σε κατʼ οὖν ἔβαλεν. \n νὴ τὸν Δία τοῦτό γέ τοι δή.",
        "1053":"ἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης.",
        "1054":"καὶ τί βλάπτουσʼ ὦ σχέτλιʼ ἀνδρῶν τὴν πόλιν ἁμαὶ Σθενέβοιαι;",
        "1055":"ὅτι γενναίας καὶ γενναίων ἀνδρῶν ἀλόχους ἀνέπεισας",
        "1056":"κώνεια πιεῖν αἰσχυνθείσας διὰ τοὺς σοὺς Βελλεροφόντας.",
        "1057":"πότερον δʼ οὐκ ὄντα λόγον τοῦτον περὶ τῆς Φαίδρας ξυνέθηκα;",
        "1058":"μὰ Δίʼ ἀλλʼ ὄντʼ· ἀλλʼ ἀποκρύπτειν χρὴ τὸ πονηρὸν τόν γε ποιητήν,",
        "1059":"καὶ μὴ παράγειν μηδὲ διδάσκειν. τοῖς μὲν γὰρ παιδαρίοισιν",
        "1060":"ἔστι διδάσκαλος ὅστις φράζει, τοῖσιν δʼ ἡβῶσι ποιηταί.",
        "1061":"πάνυ δὴ δεῖ χρηστὰ λέγειν ἡμᾶς. \n ἢν οὖν σὺ λέγῃς Λυκαβηττοὺς",
        "1062":"καὶ Παρνασσῶν ἡμῖν μεγέθη, τοῦτʼ ἐστὶ τὸ χρηστὰ διδάσκειν,",
        "1063":"ὃν χρῆν φράζειν ἀνθρωπείως; \n ἀλλʼ ὦ κακόδαιμον ἀνάγκη",
        "1064":"μεγάλων γνωμῶν καὶ διανοιῶν ἴσα καὶ τὰ ῥήματα τίκτειν.",
        "1065":"κἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι·",
        "1066":"καὶ γὰρ τοῖς ἱματίοις ἡμῶν χρῶνται πολὺ σεμνοτέροισιν.",
        "1067":"ἁμοῦ χρηστῶς καταδείξαντος διελυμήνω σύ. \n τί δράσας;",
        "1068":"πρῶτον μὲν τοὺς βασιλεύοντας ῥάκιʼ ἀμπισχών, ἵνʼ ἐλεινοὶ",
        "1069":"τοῖς ἀνθρώποις φαίνοιντʼ εἶναι. \n τοῦτʼ οὖν ἔβλαψά τι δράσας;",
        "1070":"οὔκουν ἐθέλει γε τριηραρχεῖν πλουτῶν οὐδεὶς διὰ ταῦτα,",
        "1071":"ἀλλὰ ῥακίοις περιειλάμενος κλάει καὶ φησὶ πένεσθαι.",
        "1072":"νὴ τὴν Δήμητρα χιτῶνά γʼ ἔχων οὔλων ἐρίων ὑπένερθεν.",
        "1073":"κἂν ταῦτα λέγων ἐξαπατήσῃ, παρὰ τοὺς ἰχθῦς ἀνέκυψεν.",
        "1074":"εἶτʼ αὖ λαλιὰν ἐπιτηδεῦσαι καὶ στωμυλίαν ἐδίδαξας,",
        "1075":"ἣ ʼξεκένωσεν τάς τε παλαίστρας καὶ τὰς πυγὰς ἐνέτριψεν",
        "1076":"τῶν μειρακίων στωμυλλομένων, καὶ τοὺς Παράλους ἀνέπεισεν",
        "1077":"ἀνταγορεύειν τοῖς ἄρχουσιν. καίτοι τότε γʼ ἡνίκʼ ἐγὼ ʼζων,",
        "1078":"οὐκ ἠπίσταντʼ ἀλλʼ ἢ μᾶζαν καλέσαι καὶ ῥυππαπαῖ εἰπεῖν.",
        "1079":"νὴ τὸν Ἀπόλλω, καὶ προσπαρδεῖν γʼ ἐς τὸ στόμα τῷ θαλάμακι,",
        "1080":"καὶ μινθῶσαι τὸν ξύσσιτον κἀκβάς τινα λωποδυτῆσαι·",
        "1081":"νῦν δʼ ἀντιλέγει κοὐκέτʼ ἐλαύνων πλεῖ δευρὶ καὖθις ἐκεῖσε.",
        "1082":"ποίων δὲ κακῶν οὐκ αἴτιός ἐστʼ;",
        "1083":"οὐ προαγωγοὺς κατέδειξʼ οὗτος,",
        "1084":"καὶ τικτούσας ἐν τοῖς ἱεροῖς,",
        "1085":"καὶ μιγνυμένας τοῖσιν ἀδελφοῖς,",
        "1086":"καὶ φασκούσας οὐ ζῆν τὸ ζῆν;",
        "1087":"κᾆτʼ ἐκ τούτων ἡ πόλις ἡμῶν",
        "1088":"ὑπογραμματέων ἀνεμεστώθη",
        "1089":"καὶ βωμολόχων δημοπιθήκων",
        "1090":"ἐξαπατώντων τὸν δῆμον ἀεί,",
        "1091":"λαμπάδα δʼ οὐδεὶς οἷός τε φέρειν",
        "1092":"ὑπʼ ἀγυμνασίας ἔτι νυνί.",
        "1093":"μὰ Δίʼ οὐ δῆθʼ, ὥστʼ ἐπαφαυάνθην",
        "1094":"Παναθηναίοισι γελῶν, ὅτε δὴ",
        "1095":"βραδὺς ἄνθρωπός τις ἔθει κύψας",
        "1096":"λευκὸς πίων ὑπολειπόμενος",
        "1097":"καὶ δεινὰ ποιῶν· κᾆθʼ οἱ Κεραμῆς",
        "1098":"ἐν ταῖσι πύλαις παίουσʼ αὐτοῦ",
        "1099":"γαστέρα πλευρὰς λαγόνας πυγήν,",
        "1100":"ὁ δὲ τυπτόμενος ταῖσι πλατείαις",
        "1101":"ὑποπερδόμενος",
        "1102":"φυσῶν τὴν λαμπάδʼ ἔφευγεν.",
        "1103":"μέγα τὸ πρᾶγμα, πολὺ τὸ νεῖκος, ἁδρὸς ὁ πόλεμος ἔρχεται.",
        "1104":"χαλεπὸν οὖν ἔργον διαιρεῖν,",
        "1105":"ὅταν ὁ μὲν τείνῃ βιαίως,",
        "1106":"ὁ δʼ ἐπαναστρέφειν δύνηται κἀπερείδεσθαι τορῶς.",
        "1107":"ἀλλὰ μὴ νʼ ταὐτῷ κάθησθον·",
        "1108":"ἐσβολαὶ γάρ εἰσι πολλαὶ χἄτεραι σοφισμάτων.",
        "1109":"ὅ τι περ οὖν ἔχετον ἐρίζειν,",
        "1110":"λέγετον ἔπιτον ἀνά τε δέρετον",
        "1111":"τά τε παλαιὰ καὶ τὰ καινά,",
        "1112":"κἀποκινδυνεύετον λεπτόν τι καὶ σοφὸν λέγειν.",
        "1113":"εἰ δὲ τοῦτο καταφοβεῖσθον, μή τις ἀμαθία προσῇ",
        "1114":"τοῖς θεωμένοισιν, ὡς τὰ",
        "1115":"λεπτὰ μὴ γνῶναι λεγόντοιν,",
        "1116":"μηδὲν ὀρρωδεῖτε τοῦθʼ· ὡς οὐκέθʼ οὕτω ταῦτʼ ἔχει.",
        "1117":"ἐστρατευμένοι γάρ εἰσι,",
        "1118":"βιβλίον τʼ ἔχων ἕκαστος μανθάνει τὰ δεξιά·",
        "1119":"αἱ φύσεις τʼ ἄλλως κράτισται,",
        "1120":"νῦν δὲ καὶ παρηκόνηνται.",
        "1121":"μηδὲν οὖν δείσητον, ἀλλὰ",
        "1122":"πάντʼ ἐπέξιτον θεατῶν γʼ οὕνεχʼ ὡς ὄντων σοφῶν.",
        "1123":"καὶ μὴν ἐπʼ αὐτοὺς τοὺς προλόγους σου τρέψομαι,",
        "1124":"ὅπως τὸ πρῶτον τῆς τραγῳδίας μέρος",
        "1125":"πρώτιστον αὐτοῦ βασανιῶ τοῦ δεξιοῦ.",
        "1126":"ἀσαφὴς γὰρ ἦν ἐν τῇ φράσει τῶν πραγμάτων.",
        "1127":"καὶ ποῖον αὐτοῦ βασανιεῖς; \n πολλοὺς πάνυ.",
        "1128":"πρῶτον δέ μοι τὸν ἐξ Ὀρεστείας λέγε.",
        "1129":"ἄγε δὴ σιώπα πᾶς ἀνήρ. λέγʼ Αἰσχύλε.",
        "1130":"‘Ἑρμῆ χθόνιε πατρῷʼ ἐποπτεύων κράτη,",
        "1131":"σωτὴρ γενοῦ μοι σύμμαχός τʼ αἰτουμένῳ.",
        "1132":"ἥκω γὰρ ἐς γῆν τήνδε καὶ κατέρχομαι.’",
        "1133":"τούτων ἔχεις ψέγειν τι; \n πλεῖν ἢ δώδεκα.",
        "1134":"ἀλλʼ οὐδὲ πάντα ταῦτά γʼ ἔστʼ ἀλλʼ ἢ τρία.",
        "1135":"ἔχει δʼ ἕκαστον εἴκοσίν γʼ ἁμαρτίας.",
        "1136":"Αἰσχύλε παραινῶ σοι σιωπᾶν· εἰ δὲ μή,",
        "1137":"πρὸς τρισὶν ἰαμβείοισι προσοφείλων φανεῖ.",
        "1138":"ἐγὼ σιωπῶ τῷδʼ; \n ἐὰν πείθῃ γʼ ἐμοί.",
        "1139":"εὐθὺς γὰρ ἡμάρτηκεν οὐράνιόν γʼ ὅσον.",
        "1140":"ὁρᾷς ὅτι ληρεῖς; \n ἀλλʼ ὀλίγον γέ μοι μέλει.",
        "1141":"πῶς φῄς μʼ ἁμαρτεῖν; \n αὖθις ἐξ ἀρχῆς λέγε.",
        "1142":"Ἑρμῆ χθόνιε πατρῷʼ ἐποπτεύων κράτη.",
        "1143":"οὔκουν Ὀρέστης τοῦτʼ ἐπὶ τῷ τύμβῳ λέγει",
        "1144":"τῷ τοῦ πατρὸς τεθνεῶτος; \n οὐκ ἄλλως λέγω.",
        "1145":"πότερʼ οὖν τὸν Ἑρμῆν, ὡς ὁ πατὴρ ἀπώλετο",
        "1146":"αὐτοῦ βιαίως ἐκ γυναικείας χερὸς",
        "1147":"δόλοις λαθραίοις, ταῦτʼ ἐποπτεύειν ἔφη;",
        "1148":"οὐ δῆτʼ ἐκεῖνον, ἀλλὰ τὸν Ἐριούνιον",
        "1149":"Ἑρμῆν χθόνιον προσεῖπε, κἀδήλου λέγων",
        "1150":"ὁτιὴ πατρῷον τοῦτο κέκτηται γέρας—",
        "1151":"ἔτι μεῖζον ἐξήμαρτες ἢ ʼγὼ ʼβουλόμην·",
        "1152":"εἰ γὰρ πατρῷον τὸ χθόνιον ἔχει γέρας—",
        "1153":"οὕτω γʼ ἂν εἴη πρὸς πατρὸς τυμβωρύχος.",
        "1154":"Διόνυσε πίνεις οἶνον οὐκ ἀνθοσμίαν.",
        "1155":"λέγʼ ἕτερον αὐτῷ· σὺ δʼ ἐπιτήρει τὸ βλάβος.",
        "1156":"‘σωτὴρ γενοῦ μοι σύμμαχός τʼ αἰτουμένῳ.",
        "1157":"ἥκω γὰρ ἐς γῆν τήνδε καὶ κατέρχομαι—’",
        "1158":"δὶς ταὐτὸν ἡμῖν εἶπεν ὁ σοφὸς Αἰσχύλος.",
        "1159":"πῶς δίς; \n σκόπει τὸ ῥῆμʼ· ἐγὼ δέ σοι φράσω.",
        "1160":"ἥκω γὰρ ἐς γῆν, φησί, καὶ κατέρχομαι·",
        "1161":"ἥκω δὲ ταὐτόν ἐστι τῷ κατέρχομαι.",
        "1162":"νὴ τὸν Δίʼ ὥσπερ γʼ εἴ τις εἴποι γείτονι,",
        "1163":"χρῆσον σὺ μάκτραν, εἰ δὲ βούλει, κάρδοπον.",
        "1164":"οὐ δῆτα τοῦτό γʼ ὦ κατεστωμυλμένε",
        "1165":"ἄνθρωπε ταὔτʼ ἔστʼ, ἀλλʼ ἄριστʼ ἐπῶν ἔχον.",
        "1166":"πῶς δή; δίδαξον γάρ με καθʼ ὅ τι δὴ λέγεις;",
        "1167":"ἐλθεῖν μὲν ἐς γῆν ἔσθʼ ὅτῳ μετῇ πάτρας·",
        "1168":"χωρὶς γὰρ ἄλλης συμφορᾶς ἐλήλυθεν·",
        "1169":"φεύγων δʼ ἀνὴρ ἥκει τε καὶ κατέρχεται.",
        "1170":"εὖ νὴ τὸν Ἀπόλλω. τί σὺ λέγεις Εὐριπίδη;",
        "1171":"οὐ φημὶ τὸν Ὀρέστην κατελθεῖν οἴκαδε·",
        "1172":"λάθρᾳ γὰρ ἦλθεν οὐ πιθὼν τοὺς κυρίους.",
        "1173":"εὖ νὴ τὸν Ἑρμῆν· ὅ τι λέγεις δʼ οὐ μανθάνω.",
        "1174":"πέραινε τοίνυν ἕτερον. \n ἴθι πέραινε σὺ",
        "1175":"Αἰσχύλʼ ἀνύσας· σὺ δʼ ἐς τὸ κακὸν ἀπόβλεπε.",
        "1176":"‘τύμβου δʼ ἐπʼ ὄχθῳ τῷδε κηρύσσω πατρὶ",
        "1177":"κλύειν ἀκοῦσαι.’ \n τοῦθʼ ἕτερον αὖθις λέγει,",
        "1178":"κλύειν ἀκοῦσαι, ταὐτὸν ὂν σαφέστατα.",
        "1179":"τεθνηκόσιν γὰρ ἔλεγεν ὦ μόχθηρε σύ,",
        "1180":"οἷς οὐδὲ τρὶς λέγοντες ἐξικνούμεθα.",
        "1181":"σὺ δὲ πῶς ἐποίεις τοὺς προλόγους; \n ἐγὼ φράσω.",
        "1182":"κἄν που δὶς εἴπω ταὐτόν, ἢ στοιβὴν ἴδῃς",
        "1183":"ἐνοῦσαν ἔξω τοῦ λόγου, κατάπτυσον.",
        "1184":"ἴθι δὴ λέγʼ· οὐ γάρ μοὔστιν ἀλλʼ ἀκουστέα",
        "1185":"τῶν σῶν προλόγων τῆς ὀρθότητος τῶν ἐπῶν.",
        "1186":"ἦν Οἰδίπους τὸ πρῶτον εὐδαίμων ἀνήρ —",
        "1187":"μὰ τὸν Δίʼ οὐ δῆτʼ, ἀλλὰ κακοδαίμων φύσει,",
        "1188":"ὅντινά γε πρὶν φῦναι μὲν Ἁπόλλων ἔφη",
        "1189":"ἀποκτενεῖν τὸν πατέρα, πρὶν καὶ γεγονέναι·",
        "1190":"πῶς οὗτος ἦν τὸ πρῶτον εὐδαίμων ἀνήρ;",
        "1191":"εἶτʼ ἐγένετʼ αὖθις ἀθλιώτατος βροτῶν.",
        "1192":"μὰ τὸν Δίʼ οὐ δῆτʼ, οὐ μὲν οὖν ἐπαύσατο.",
        "1193":"πῶς γάρ; ὅτε δὴ πρῶτον μὲν αὐτὸν γενόμενον",
        "1194":"χειμῶνος ὄντος ἐξέθεσαν ἐν ὀστράκῳ,",
        "1195":"ἵνα μὴ ʼκτραφεὶς γένοιτο τοῦ πατρὸς φονεύς·",
        "1196":"εἶθʼ ὡς Πόλυβον ἤρρησεν οἰδῶν τὼ πόδε·",
        "1197":"ἔπειτα γραῦν ἔγημεν αὐτὸς ὢν νέος",
        "1198":"καὶ πρός γε τούτοις τὴν ἑαυτοῦ μητέρα·",
        "1199":"εἶτʼ ἐξετύφλωσεν αὑτόν. \n εὐδαίμων ἄρʼ ἦν,",
        "1200":"εἰ κἀστρατήγησέν γε μετʼ Ἐρασινίδου.",
        "1201":"ληρεῖς· ἐγὼ δὲ τοὺς προλόγους καλοὺς ποιῶ.",
        "1202":"καὶ μὴν μὰ τὸν Δίʼ οὐ κατʼ ἔπος γέ σου κνίσω",
        "1203":"τὸ ῥῆμʼ ἕκαστον, ἀλλὰ σὺν τοῖσιν θεοῖς",
        "1204":"ἀπὸ ληκυθίου σου τοὺς προλόγους διαφθερῶ.",
        "1205":"ἀπὸ ληκυθίου σὺ τοὺς ἐμούς; \n ἑνὸς μόνου.",
        "1206":"ποιεῖς γὰρ οὕτως ὥστʼ ἐναρμόττειν ἅπαν,",
        "1207":"καὶ κῳδάριον καὶ ληκύθιον καὶ θύλακον,",
        "1208":"ἐν τοῖς ἰαμβείοισι. δείξω δʼ αὐτίκα.",
        "1209":"ἰδού, σὺ δείξεις; \n φημί. \n καὶ δὴ χρὴ λέγειν.",
        "1210":"Αἴγυπτος, ὡς ὁ πλεῖστος ἔσπαρται λόγος,",
        "1211":"ξὺν παισὶ πεντήκοντα ναυτίλῳ πλάτῃ",
        "1212":"Ἄργος κατασχών— \n ληκύθιον ἀπώλεσεν.",
        "1213":"τουτὶ τί ἦν τὸ ληκύθιον; οὐ κλαύσεται;",
        "1214":"λέγʼ ἕτερον αὐτῷ πρόλογον, ἵνα καὶ γνῶ πάλιν.",
        "1215":"‘Διόνυσος, ὃς θύρσοισι καὶ νεβρῶν δοραῖς",
        "1216":"καθαπτὸς ἐν πεύκαισι Παρνασσὸν κάτα",
        "1217":"πηδᾷ χορεύων’— \n ληκύθιον ἀπώλεσεν.",
        "1218":"οἴμοι πεπλήγμεθʼ αὖθις ὑπὸ τῆς ληκύθου.",
        "1219":"ἀλλʼ οὐδὲν ἔσται πρᾶγμα· πρὸς γὰρ τουτονὶ",
        "1220":"τὸν πρόλογον οὐχ ἕξει προσάψαι λήκυθον.",
        "1221":"‘οὐκ ἔστιν ὅστις πάντʼ ἀνὴρ εὐδαιμονεῖ·",
        "1222":"ἢ γὰρ πεφυκὼς ἐσθλὸς οὐκ ἔχει βίον,",
        "1223":"ἢ δυσγενὴς ὤν’— \n ληκύθιον ἀπώλεσεν.",
        "1224":"Εὐριπίδη— \n τί ἔσθʼ; \n ὑφέσθαι μοι δοκεῖ·",
        "1225":"τὸ ληκύθιον γὰρ τοῦτο πνευσεῖται πολύ.",
        "1226":"οὐδʼ ἂν μὰ τὴν Δήμητρα φροντίσαιμί γε·",
        "1227":"νυνὶ γὰρ αὐτοῦ τοῦτό γʼ ἐκκεκόψεται.",
        "1228":"ἴθι δὴ λέγʼ ἕτερον κἀπέχου τῆς ληκύθου.",
        "1229":"‘Σιδώνιόν ποτʼ ἄστυ Κάδμος ἐκλιπὼν",
        "1230":"Ἀγήνορος παῖσ’— \n ληκύθιον ἀπώλεσεν.",
        "1231":"ὦ δαιμόνιʼ ἀνδρῶν ἀποπρίω τὴν λήκυθον,",
        "1232":"ἵνα μὴ διακναίσῃ τοὺς προλόγους ἡμῶν. \n τὸ τί;",
        "1233":"ἐγὼ πρίωμαι τῷδʼ; \n ἐὰν πείθῃ γʼ ἐμοί.",
        "1234":"οὐ δῆτʼ, ἐπεὶ πολλοὺς προλόγους ἕξω λέγειν",
        "1235":"ἵνʼ οὗτος οὐχ ἕξει προσάψαι ληκύθιον.",
        "1236":"‘Πέλοψ ὁ Ταντάλειος ἐς Πῖσαν μολὼν",
        "1237":"θοαῖσιν ἵπποισ’— \n ληκύθιον ἀπώλεσεν.",
        "1238":"ὁρᾷς, προσῆψεν αὖθις αὖ τὴν λήκυθον.",
        "1239":"ἀλλʼ ὦγάθʼ ἔτι καὶ νῦν ἀπόδος πάσῃ τέχνῃ·",
        "1240":"λήψει γὰρ ὀβολοῦ πάνυ καλήν τε κἀγαθήν.",
        "1241":"μὰ τὸν Δίʼ οὔπω γʼ· ἔτι γὰρ εἰσί μοι συχνοί.",
        "1242":"Οἰνεύς ποτʼ ἐκ γῆς — \n ληκύθιον ἀπώλεσεν.",
        "1243":"ἔασον εἰπεῖν πρῶθʼ ὅλον με τὸν στίχον.",
        "1244":"‘Οἰνεύς ποτʼ ἐκ γῆς πολύμετρον λαβὼν στάχυν",
        "1245":"θύων ἀπαρχάσ’— \n ληκύθιον ἀπώλεσεν.",
        "1246":"μεταξὺ θύων; καὶ τίς αὔθʼ ὑφείλετο;",
        "1247":"ἔα αὐτὸν ὦ τᾶν· πρὸς τοδὶ γὰρ εἰπάτω.",
        "1248":"Ζεύς, ὡς λέλεκται τῆς ἀληθείας ὕπο —",
        "1249":"ἀπολεῖ σʼ· ἐρεῖ γάρ, ληκύθιον ἀπώλεσεν.",
        "1250":"τὸ ληκύθιον γὰρ τοῦτʼ ἐπὶ τοῖς προλόγοισί σου",
        "1251":"ὥσπερ τὰ σῦκʼ ἐπὶ τοῖσιν ὀφθαλμοῖς ἔφυ.",
        "1252":"ἀλλʼ ἐς τὰ μέλη πρὸς τῶν θεῶν αὐτοῦ τραποῦ.",
        "1253":"καὶ μὴν ἔχω γʼ οἷς αὐτὸν ἀποδείξω κακὸν",
        "1254":"μελοποιὸν ὄντα καὶ ποιοῦντα ταὔτʼ ἀεί.",
        "1255":"τί ποτε πρᾶγμα γενήσεται;",
        "1256":"φροντίζειν γὰρ ἔγωγʼ ἔχω,",
        "1257":"τίνʼ ἄρα μέμψιν ἐποίσει",
        "1258":"ἀνδρὶ τῷ πολὺ πλεῖστα δὴ",
        "1259":"καὶ κάλλιστα μέλη ποιήσαντι",
        "1260":"τῶν μέχρι νυνί.",
        "1261":"θαυμάζω γὰρ ἔγωγʼ ὅπῃ",
        "1262":"μέμψεταί ποτε τοῦτον",
        "1263":"τὸν Βακχεῖον ἄνακτα,",
        "1264":"καὶ δέδοιχʼ ὑπὲρ αὐτοῦ.",
        "1265":"πάνυ γε μέλη θαυμαστά· δείξει δὴ τάχα.",
        "1266":"εἰς ἓν γὰρ αὐτοῦ πάντα τὰ μέλη ξυντεμῶ.",
        "1267":"καὶ μὴν λογιοῦμαι ταῦτα τῶν ψήφων λαβών·ʽδιαύλιον προσαυλεῖ τισ̓",
        "1268":"Φθιῶτʼ Ἀχιλλεῦ, τί ποτʼ ἀνδροδάικτον ἀκούων",
        "1269":"ἰὴ κόπον οὐ πελάθεις ἐπʼ ἀρωγάν;",
        "1270":"Ἑρμᾶν μὲν πρόγονον τίομεν γένος οἱ περὶ λίμναν.",
        "1272":"δύο σοὶ κόπω Αἰσχύλε τούτω.",
        "1273":"κύδιστʼ Ἀχαιῶν Ἀτρέως πολυκοίρανε μάνθανέ μου παῖ.",
        "1275":"τρίτος ᾠσχύλε σοὶ κόπος οὗτος.",
        "1276":"εὐφαμεῖτε· μελισσονόμοι δόμον Ἀρτέμιδος πέλας οἴγειν.",
        "1278":"κύριός εἰμι θροεῖν ὅδιον κράτος αἴσιον ἀνδρῶν.",
        "1280":"ὦ Ζεῦ βασιλεῦ τὸ χρῆμα τῶν κόπων ὅσον.",
        "1281":"ἐγὼ μὲν οὖν ἐς τὸ βαλανεῖον βούλομαι·",
        "1282":"ὑπὸ τῶν κόπων γὰρ τὼ νεφρὼ βουβωνιῶ.",
        "1283":"μὴ πρίν γʼ ἂν ἀκούσῃς χἀτέραν στάσιν μελῶν",
        "1284":"ἐκ τῶν κιθαρῳδικῶν νόμων εἰργασμένην.",
        "1285":"ἴθι δὴ πέραινε, καὶ κόπον μὴ προστίθει.",
        "1286":"ὅπως Ἀχαιῶν δίθρονον κράτος, Ἑλλάδος ἥβας,",
        "1287":"τοφλαττοθρατ τοφλαττοθρατ,",
        "1288":"Σφίγγα δυσαμεριᾶν πρύτανιν κύνα, πέμπει,",
        "1290":"σὺν δορὶ καὶ χερὶ πράκτορι θούριος ὄρνις,",
        "1292":"κυρεῖν παρασχὼν ἰταμαῖς κυσὶν ἀεροφοίτοις,",
        "1294":"τὸ συγκλινές τʼ ἐπʼ Αἴαντι,",
        "1295":"τοφλαττοθρατ τοφλαττοθρατ.",
        "1296":"τί τὸ φλαττοθρατ τοῦτʼ ἐστίν; ἐκ Μαραθῶνος ἢ",
        "1297":"πόθεν συνέλεξας ἱμονιοστρόφου μέλη;",
        "1298":"ἀλλʼ οὖν ἐγὼ μὲν ἐς τὸ καλὸν ἐκ τοῦ καλοῦ",
        "1299":"ἤνεγκον αὔθʼ, ἵνα μὴ τὸν αὐτὸν Φρυνίχῳ",
        "1300":"λειμῶνα Μουσῶν ἱερὸν ὀφθείην δρέπων·",
        "1301":"οὗτος δʼ ἀπὸ πάντων †μὲν φέρει, πορνιδίων†,",
        "1302":"σκολίων Μελήτου, Καρικῶν αὐλημάτων,",
        "1303":"θρήνων, χορειῶν. τάχα δὲ δηλωθήσεται.",
        "1304":"ἐνεγκάτω τις τὸ λύριον. καίτοι τί δεῖ",
        "1305":"λύρας ἐπὶ τούτων; ποῦ ʼστιν ἡ τοῖς ὀστράκοις",
        "1306":"αὕτη κροτοῦσα; δεῦρο Μοῦσʼ Εὐριπίδου,",
        "1307":"πρὸς ἥνπερ ἐπιτήδεια ταῦτʼ ᾄδειν μέλη.",
        "1308":"αὕτη ποθʼ ἡ Μοῦσʼ οὐκ ἐλεσβίαζεν, οὔ.",
        "1309":"ἀλκυόνες, αἳ παρʼ ἀενάοις θαλάσσης",
        "1310":"κύμασι στωμύλλετε,",
        "1311":"τέγγουσαι νοτίοις πτερῶν",
        "1312":"ῥανίσι χρόα δροσιζόμεναι·",
        "1313":"αἵ θʼ ὑπωρόφιοι κατὰ γωνίας",
        "1314":"εἱειειειλίσσετε δακτύλοις φάλαγγες",
        "1315":"ἱστόπονα πηνίσματα,",
        "1316":"κερκίδος ἀοιδοῦ μελέτας,",
        "1317":"ἵνʼ ὁ φίλαυλος ἔπαλλε δελφὶς",
        "1318":"πρῴραις κυανεμβόλοις",
        "1319":"μαντεῖα καὶ σταδίους,",
        "1320":"οἰνάνθας γάνος ἀμπέλου,",
        "1321":"βότρυος ἕλικα παυσίπονον.",
        "1322":"περίβαλλʼ ὦ τέκνον ὠλένας.",
        "1323":"ὁρᾷς τὸν πόδα τοῦτον; \n ὁρῶ.",
        "1324":"τί δαί; τοῦτον ὁρᾷς; \n ὁρῶ.",
        "1325":"τοιαυτὶ μέντοι σὺ ποιῶν",
        "1326":"τολμᾷς τἀμὰ μέλη ψέγειν,",
        "1327":"ἀνὰ τὸ δωδεκαμήχανον",
        "1328":"Κυρήνης μελοποιῶν;",
        "1329":"τὰ μὲν μέλη σου ταῦτα· βούλομαι δʼ ἔτι",
        "1330":"τὸν τῶν μονῳδιῶν διεξελθεῖν τρόπον.",
        "1331":"ὦ νυκτὸς κελαινοφαὴς",
        "1332":"ὄρφνα, τίνα μοι",
        "1333":"δύστανον ὄνειρον",
        "1334":"πέμπεις ἐξ ἀφανοῦς,",
        "1335":"Ἀίδα πρόμολον,",
        "1336":"ψυχὰν ἄψυχον ἔχοντα,",
        "1337":"μελαίνας Νυκτὸς παῖδα,",
        "1338":"φρικώδη δεινὰν ὄψιν,",
        "1339":"μελανονεκυείμονα,",
        "1340":"φόνια φόνια δερκόμενον,",
        "1341":"μεγάλους ὄνυχας ἔχοντα.",
        "1342":"ἀλλά μοι ἀμφίπολοι λύχνον ἅψατε",
        "1343":"κάλπισί τʼ ἐκ ποταμῶν δρόσον ἄρατε, θέρμετε δʼ ὕδωρ,",
        "1344":"ὡς ἂν θεῖον ὄνειρον ἀποκλύσω.",
        "1345":"ἰὼ πόντιε δαῖμον,",
        "1346":"τοῦτʼ ἐκεῖνʼ· ἰὼ ξύνοικοι,",
        "1347":"τάδε τέρα θεάσασθε.",
        "1348":"τὸν ἀλεκτρυόνα μου συναρπάσασα",
        "1349":"φρούδη Γλύκη.",
        "1350":"Νύμφαι ὀρεσσίγονοι.",
        "1351":"ὦ Μανία ξύλλαβε.",
        "1352":"ἐγὼ δʼ ἁ τάλαινα προσέχουσʼ ἔτυχον",
        "1353":"ἐμαυτῆς ἔργοισι,",
        "1354":"λίνου μεστὸν ἄτρακτον",
        "1355":"εἱειειειλίσσουσα χεροῖν",
        "1356":"κλωστῆρα ποιοῦσʼ, ὅπως",
        "1357":"κνεφαῖος εἰς ἀγορὰν",
        "1358":"φέρουσʼ ἀποδοίμαν·",
        "1359":"ὁ δʼ ἀνέπτατʼ ἀνέπτατʼ ἐς αἰθέρα",
        "1360":"κουφοτάταις πτερύγων ἀκμαῖς·",
        "1361":"ἐμοὶ δʼ ἄχεʼ ἄχεα κατέλιπε,",
        "1362":"δάκρυα δάκρυά τʼ ἀπʼ ὀμμάτων",
        "1363":"ἔβαλον ἔβαλον ἁ τλάμων.",
        "1364":"ἀλλʼ ὦ Κρῆτες, Ἴδας τέκνα,",
        "1365":"τὰ τόξα λαβόντες ἐπαμύνατε,",
        "1366":"τὰ κῶλά τʼ ἀμπάλλετε κυκλούμενοι τὴν οἰκίαν.",
        "1367":"ἅμα δὲ Δίκτυννα παῖς Ἄρτεμις καλὰ",
        "1368":"τὰς κυνίσκας ἔχουσʼ ἐλθέτω διὰ δόμων πανταχῇ,",
        "1369":"σὺ δʼ ὦ Διὸς διπύρους ἀνέχουσα",
        "1370":"λαμπάδας ὀξυτάτας χεροῖν Ἑκάτα παράφηνον",
        "1371":"ἐς Γλύκης, ὅπως ἂν",
        "1372":"εἰσελθοῦσα φωράσω.",
        "1373":"παύσασθον ἤδη τῶν μελῶν. \n κἄμοιγʼ ἅλις.",
        "1374":"ἐπὶ τὸν σταθμὸν γὰρ αὐτὸν ἀγαγεῖν βούλομαι,",
        "1375":"ὅπερ ἐξελέγξει τὴν ποίησιν νῷν μόνον.",
        "1376":"τὸ γὰρ βάρος νὼ βασανιεῖ τῶν ῥημάτων.",
        "1377":"ἴτε δεῦρό νυν, εἴπερ γε δεῖ καὶ τοῦτό με",
        "1378":"ἀνδρῶν ποιητῶν τυροπωλῆσαι τέχνην.",
        "1379":"ἐπίπονοί γʼ οἱ δεξιοί.",
        "1380":"τόδε γὰρ ἕτερον αὖ τέρας",
        "1381":"νεοχμόν, ἀτοπίας πλέων,",
        "1382":"ὃ τίς ἂν ἐπενόησεν ἄλλος;",
        "1383":"",
        "1384":"μὰ τὸν ἐγὼ μὲν οὐδʼ ἂν εἴ τις",
        "1385":"ἔλεγέ μοι τῶν ἐπιτυχόντων,",
        "1386":"ἐπιθόμην, ἀλλʼ ᾠόμην ἂν",
        "1387":"αὐτὸν αὐτὰ ληρεῖν.",
        "1388":"ἴθι δὴ παρίστασθον παρὰ τὼ πλάστιγγʼ, \n ἰδού.",
        "1389":"καὶ λαβομένω τὸ ῥῆμʼ ἑκάτερος εἴπατον,",
        "1390":"καὶ μὴ μεθῆσθον, πρὶν ἂν ἐγὼ σφῷν κοκκύσω.",
        "1391":"ἐχόμεθα. \n τοὔπος νῦν λέγετον ἐς τὸν σταθμόν.",
        "1392":"εἴθʼ ὤφελʼ Ἀργοῦς μὴ διαπτάσθαι σκάφος.",
        "1393":"Σπερχειὲ ποταμὲ βουνόμοι τʼ ἐπιστροφαί.",
        "1394":"κόκκυ, μέθεσθε· καὶ πολύ γε κατωτέρω",
        "1395":"χωρεῖ τὸ τοῦδε. \n καὶ τί ποτʼ ἐστὶ ταἴτιον;",
        "1396":"ὅτι εἰσέθηκε ποταμόν, ἐριοπωλικῶς",
        "1397":"ὑγρὸν ποιήσας τοὔπος ὥσπερ τἄρια,",
        "1398":"σὺ δʼ εἰσέθηκας τοὔπος ἐπτερωμένον.",
        "1399":"ἀλλʼ ἕτερον εἰπάτω τι κἀντιστησάτω.",
        "1400":"λάβεσθε τοίνυν αὖθις. \n ἢν ἰδού. \n λέγε.",
        "1401":"οὐκ ἔστι Πειθοῦς ἱερὸν ἄλλο πλὴν λόγος.",
        "1402":"μόνος θεῶν γὰρ Θάνατος οὐ δώρων ἐρᾷ.",
        "1403":"μέθεσθε μέθεσθε· καὶ τὸ τοῦδέ γʼ αὖ ῥέπει·",
        "1404":"θάνατον γὰρ εἰσέθηκε βαρύτατον κακόν.",
        "1405":"ἐγὼ δὲ πειθώ γʼ ἔπος ἄριστʼ εἰρημένον.",
        "1406":"πειθὼ δὲ κοῦφόν ἐστι καὶ νοῦν οὐκ ἔχον.",
        "1407":"ἀλλʼ ἕτερον αὖ ζήτει τι τῶν βαρυστάθμων,",
        "1408":"ὅ τι σοι καθέλξει, καρτερόν τε καὶ μέγα.",
        "1409":"φέρε ποῦ τοιοῦτον δῆτά μοὐστί; ποῦ; \n φράσω·",
        "1410":"βέβληκʼ Ἀχιλλεὺς δύο κύβω καὶ τέτταρα.",
        "1411":"λέγοιτʼ ἄν, ὡς αὕτη ʼστὶ λοιπὴ σφῷν στάσις.",
        "1412":"σιδηροβριθές τʼ ἔλαβε δεξιᾷ ξύλον.",
        "1413":"ἐφʼ ἅρματος γὰρ ἅρμα καὶ νεκρῷ νεκρός.",
        "1414":"ἐξηπάτηκεν αὖ σὲ καὶ νῦν. \n τῷ τρόπῳ;",
        "1415":"δύʼ ἅρματʼ εἰσέθηκε καὶ νεκρὼ δύο,",
        "1416":"οὓς οὐκ ἂν ἄραιντʼ οὐδʼ ἑκατὸν Αἰγύπτιοι.",
        "1417":"καὶ μηκέτʼ ἔμοιγε κατʼ ἔπος, ἀλλʼ ἐς τὸν σταθμὸν",
        "1418":"αὐτὸς τὰ παιδίʼ ἡ γυνὴ Κηφισοφῶν",
        "1419":"ἐμβὰς καθήσθω, συλλαβὼν τὰ βιβλία·",
        "1420":"ἐγὼ δὲ δύʼ ἔπη τῶν ἐμῶν ἐρῶ μόνον.",
        "1421":"ἅνδρες φίλοι, κἀγὼ μὲν αὐτοὺς οὐ κρινῶ.",
        "1422":"οὐ γὰρ διʼ ἔχθρας οὐδετέρῳ γενήσομαι.",
        "1423":"τὸν μὲν γὰρ ἡγοῦμαι σοφὸν τῷ δʼ ἥδομαι.",
        "1424":"οὐδὲν ἄρα πράξεις ὧνπερ ἦλθες οὕνεκα;",
        "1425":"ἐὰν δὲ κρίνω; \n τὸν ἕτερον λαβὼν ἄπει,",
        "1426":"ὁπότερον ἂν κρίνῃς, ἵνʼ ἔλθῃς μὴ μάτην.",
        "1427":"εὐδαιμονοίης. φέρε πύθεσθέ μου ταδί.",
        "1428":"ἐγὼ κατῆλθον ἐπὶ ποιητήν. τοῦ χάριν;",
        "1429":"ἵνʼ ἡ πόλις σωθεῖσα τοὺς χοροὺς ἄγῃ.",
        "1430":"ὁπότερος οὖν ἂν τῇ πόλει παραινέσῃ",
        "1431":"μᾶλλόν τι χρηστόν, τοῦτον ἄξειν μοι δοκῶ.",
        "1432":"πρῶτον μὲν οὖν περὶ Ἀλκιβιάδου τίνʼ ἔχετον",
        "1433":"γνώμην ἑκάτερος; ἡ πόλις γὰρ δυστοκεῖ.",
        "1434":"ἔχει δὲ περὶ αὐτοῦ τίνα γνώμην; \n τίνα;",
        "1435":"ποθεῖ μέν, ἐχθαίρει δέ, βούλεται δʼ ἔχειν.",
        "1436":"ἀλλʼ ὅ τι νοεῖτον εἴπατον τούτου πέρι.",
        "1437":"μισῶ πολίτην, ὅστις ὠφελεῖν πάτραν",
        "1438":"βραδὺς πέφυκε μεγάλα δὲ βλάπτειν ταχύς,",
        "1439":"καὶ πόριμον αὑτῷ τῇ πόλει δʼ ἀμήχανον.",
        "1440":"εὖ γʼ ὦ Πόσειδον· σὺ δὲ τίνα γνώμην ἔχεις;",
        "1441":"οὐ χρὴ λέοντος σκύμνον ἐν πόλει τρέφειν,",
        "1442":"μάλιστα μὲν λέοντα μὴ νʼ πόλει τρέφειν,",
        "1443":"ἢν δʼ ἐκτραφῇ τις, τοῖς τρόποις ὑπηρετεῖν.",
        "1444":"νὴ τὸν Δία τὸν σωτῆρα δυσκρίτως γʼ ἔχω·",
        "1445":"ὁ μὲν σοφῶς γὰρ εἶπεν, ὁ δʼ ἕτερος σαφῶς.",
        "1446":"ἀλλʼ ἔτι μίαν γνώμην ἑκάτερος εἴπατον",
        "1447":"περὶ τῆς πόλεως ἥντινʼ ἔχετον σωτηρίαν.",
        "1448":"εἴ τις πτερώσας Κλεόκριτον Κινησίᾳ,",
        "1449":"αἴροιεν αὖραι πελαγίαν ὑπὲρ πλάκα.",
        "1450":"γέλοιον ἂν φαίνοιτο· νοῦν δʼ ἔχει τίνα;",
        "1451":"εἰ ναυμαχοῖεν κᾆτʼ ἔχοντες ὀξίδας",
        "1452":"ῥαίνοιεν ἐς τὰ βλέφαρα τῶν ἐναντίων.",
        "1453":"ἐγὼ μὲν οἶδα καὶ θέλω φράζειν. \n λέγε.",
        "1454":"ὅταν τὰ νῦν ἄπιστα πίσθʼ ἡγώμεθα,",
        "1455":"τὰ δʼ ὄντα πίστʼ ἄπιστα. \n πῶς; οὐ μανθάνω.",
        "1456":"ἀμαθέστερόν πως εἰπὲ καὶ σαφέστερον.",
        "1457":"εἰ τῶν πολιτῶν οἷσι νῦν πιστεύομεν,",
        "1458":"τούτοις ἀπιστήσαιμεν, οἷς δʼ οὐ χρώμεθα,",
        "1459":"τούτοισι χρησαίμεσθʼ, ἴσως σωθεῖμεν ἄν.",
        "1460":"εἰ νῦν γε δυστυχοῦμεν ἐν τούτοισι, πῶς",
        "1461":"τἀναντίʼ ἂν πράττοντες οὐ σῳζοίμεθʼ ἄν;",
        "1462":"εὖ γʼ ὦ Παλάμηδες, ὦ σοφωτάτη φύσις.",
        "1463":"ταυτὶ πότερʼ αὐτὸς ηὗρες ἢ Κηφισοφῶν;",
        "1464":"ἐγὼ μόνος· τὰς δʼ ὀξίδας Κηφισοφῶν.",
        "1465":"τί δαὶ σύ; τί λέγεις; \n τὴν πόλιν νῦν μοι φράσον",
        "1466":"πρῶτον τίσι χρῆται· πότερα τοῖς χρηστοῖς; \n πόθεν;",
        "1467":"μισεῖ κάκιστα. \n τοῖς πονηροῖς δʼ ἥδεται;",
        "1468":"οὐ δῆτʼ ἐκείνη γʼ, ἀλλὰ χρῆται πρὸς βίαν.",
        "1469":"πῶς οὖν τις ἂν σώσειε τοιαύτην πόλιν,",
        "1470":"ᾗ μήτε χλαῖνα μήτε σισύρα συμφέρει;",
        "1471":"εὕρισκε νὴ Δίʼ, εἴπερ ἀναδύσει πάλιν.",
        "1472":"ἐκεῖ φράσαιμʼ ἄν· ἐνθαδὶ δʼ οὐ βούλομαι.",
        "1473":"μὴ δῆτα σύ γʼ, ἀλλʼ ἐνθένδʼ ἀνίει τἀγαθά.",
        "1474":"τὴν γῆν ὅταν νομίσωσι τὴν τῶν πολεμίων",
        "1475":"εἶναι σφετέραν, τὴν δὲ σφετέραν τῶν πολεμίων,",
        "1476":"πόρον δὲ τὰς ναῦς ἀπορίαν δὲ τὸν πόρον.",
        "1477":"εὖ, πλήν γʼ ὁ δικαστὴς αὐτὰ καταπίνει μόνος.",
        "1478":"κρίνοις ἄν. \n αὕτη σφῷν κρίσις γενήσεται·",
        "1479":"αἱρήσομαι γὰρ ὅνπερ ἡ ψυχὴ θέλει.",
        "1480":"μεμνημένος νυν τῶν θεῶν οὓς ὤμοσας",
        "1481":"ἦ μὴν ἀπάξειν μʼ οἴκαδʼ, αἱροῦ τοὺς φίλους.",
        "1482":"ἡ γλῶττʼ ὀμώμοκʼ, Αἰσχύλον δʼ αἱρήσομαι.",
        "1483":"τί δέδρακας ὦ μιαρώτατʼ ἀνθρώπων; \n ἐγώ;",
        "1484":"ἔκρινα νικᾶν Αἰσχύλον. τιὴ γὰρ οὔ;",
        "1485":"αἴσχιστον ἔργον προσβλέπεις μʼ εἰργασμένος;",
        "1486":"τί δʼ αἰσχρόν, ἢν μὴ τοῖς θεωμένοις δοκῇ;",
        "1487":"ὦ σχέτλιε περιόψει με δὴ τεθνηκότα;",
        "1488":"τίς οἶδεν εἰ τὸ ζῆν μέν ἐστι κατθανεῖν,",
        "1489":"τὸ πνεῖν δὲ δειπνεῖν, τὸ δὲ καθεύδειν κῴδιον;",
        "1490":"χωρεῖτε τοίνυν ὦ Διόνυσʼ εἴσω. \n τί δαί;",
        "1491":"ἵνα ξενίσω ʼγʼὼ σφὼ πρὶν ἀποπλεῖν. \n εὖ λέγεις",
        "1492":"νὴ τὸν Δίʼ· οὐ γὰρ ἄχθομαι τῷ πράγματι.",
        "1493":"μακάριός γʼ ἀνὴρ ἔχων",
        "1494":"ξύνεσιν ἠκριβωμένην.",
        "1495":"πάρα δὲ πολλοῖσιν μαθεῖν.",
        "1496":"ὅδε γὰρ εὖ φρονεῖν δοκήσας",
        "1497":"πάλιν ἄπεισιν οἴκαδʼ αὖ,",
        "1498":"ἐπʼ ἀγαθῶ μὲν τοῖς πολίταις,",
        "1499":"ἐπʼ ἀγαθῷ δὲ τοῖς ἑαυτοῦ",
        "1500":"ξυγγενέσι τε καὶ φίλοισι,",
        "1501":"διὰ τὸ συνετὸς εἶναι. ",
        "1502":"χαρίεν οὖν μὴ Σωκράτει",
        "1503":"παρακαθήμενον λαλεῖν,",
        "1504":"ἀποβαλόντα μουσικὴν",
        "1505":"τά τε μέγιστα παραλιπόντα",
        "1506":"τῆς τραγῳδικῆς τέχνης.",
        "1507":"τὸ δʼ ἐπὶ σεμνοῖσιν λόγοισι",
        "1508":"καὶ σκαριφησμοῖσι λήρων",
        "1509":"διατριβὴν ἀργὸν ποιεῖσθαι,",
        "1510":"παραφρονοῦντος ἀνδρός. \n ",
        "1511":"ἄγε δὴ χαίρων Αἰσχύλε χώρει,",
        "1512":"καὶ σῷζε πόλιν τὴν ἡμετέραν",
        "1513":"γνώμαις ἀγαθαῖς καὶ παίδευσον",
        "1514":"τοὺς ἀνοήτους· πολλοὶ δʼ εἰσίν·",
        "1515":"καὶ δὸς τουτὶ Κλεοφῶντι φέρων",
        "1516":"καὶ τουτὶ τοῖσι πορισταῖς",
        "1517":"Μύρμηκί θʼ ὁμοῦ καὶ Νικομάχῳ,",
        "1518":"τόδε δʼ Ἀρχενόμῳ·",
        "1519":"καὶ φράζʼ αὐτοῖς ταχέως ἥκειν",
        "1520":"ὡς ἐμὲ δευρὶ καὶ μὴ μέλλειν·",
        "1521":"κἂν μὴ ταχέως ἥκωσιν, ἐγὼ",
        "1522":"νὴ τὸν Ἀπόλλω στίξας αὐτοὺς",
        "1523":"καὶ συμποδίσας",
        "1524":"μετʼ Ἀδειμάντου τοῦ Λευκολόφου",
        "1525":"κατὰ γῆς ταχέως ἀποπέμψω.",
        "1526":"ταῦτα ποιήσω· σὺ δὲ τὸν θᾶκον",
        "1527":"τὸν ἐμὸν παράδος Σοφοκλεῖ τηρεῖν",
        "1528":"καὶ διασῴζειν, ἢν ἄρʼ ἐγώ ποτε",
        "1529":"δεῦρʼ ἀφίκωμαι. τοῦτον γὰρ ἐγὼ",
        "1530":"σοφίᾳ κρίνω δεύτερον εἶναι.",
        "1531":"μέμνησο δʼ ὅπως ὁ πανοῦργος ἀνὴρ",
        "1532":"καὶ ψευδολόγος καὶ βωμολόχος",
        "1533":"μηδέποτʼ ἐς τὸν θᾶκον τὸν ἐμὸν",
        "1534":"μηδʼ ἄκων ἐγκαθεδεῖται.",
        "1535":"φαίνετε τοίνυν ὑμεῖς τούτῳ",
        "1536":"λαμπάδας ἱεράς, χἄμα προπέμπετε",
        "1537":"τοῖσιν τούτου τοῦτον μέλεσιν",
        "1538":"καὶ μολπαῖσιν κελαδοῦντες.",
        "1539":"πρῶτα μὲν εὐοδίαν ἀγαθὴν ἀπιόντι ποιητῇ",
        "1540":"ἐς φάος ὀρνυμένῳ δότε δαίμονες οἱ κατὰ γαίας,",
        "1541":"τῇ δὲ πόλει μεγάλων ἀγαθῶν ἀγαθὰς ἐπινοίας.",
        "1542":"πάγχυ γὰρ ἐκ μεγάλων ἀχέων παυσαίμεθʼ ἂν οὕτως",
        "1543":"ἀργαλέων τʼ ἐν ὅπλοις ξυνόδων. Κλεοφῶν δὲ μαχέσθω",
        "1544":"κἄλλος ὁ βουλόμενος τούτων πατρίοις ἐν ἀρούραις."
    },
    "source":"Perseus Digital Library",
    "originalTitle":"Frogs",
    "edition":"Aristophanes. Aristophanes Comoediae, ed. F.W. Hall and W.M. Geldart, vol. 2. Oxford, Clarendon Press, 1907.",
    "sourceLink":"http://www.perseus.tufts.edu/hopper/",
    "meta":"line"
}