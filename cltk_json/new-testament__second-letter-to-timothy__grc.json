{
    "language":"grc",
    "englishTitle":"Second Letter to Timothy",
    "original-urn":"urn:cts:greekLit:tlg0031.tlg016.perseus-grc2",
    "author":"new testament",
    "urn":"urn:cts:greekLit:tlg0031.tlg016.perseus-grc2-simple",
    "text":{
        "0":{
            "0":"\n \n ΠΑΥΛΟΣ ἀπόστολος Χριστοῦ Ἰησοῦ διὰ θελήματος\n\nθεοῦ κατʼ ἐπαγγελίαν ζωῆς τῆς ἐν Χριστῷ Ἰησοῦ\n ",
            "1":"\n Τιμοθέῳ\n\nἀγαπητῷ τέκνῳ· χάρις, ἔλεος, εἰρήνη ἀπὸ θεοῦ πατρὸς καὶ\n\n\n\nΧριστοῦ Ἰησοῦ τοῦ κυρίου ἡμῶν.\n ",
            "2":"\n \n Χάριν ἔχω τῷ θεῷ, ᾧ λατρεύω ἀπὸ προγόνων ἐν καθαρᾷ \n\nσυνειδήσει, ὡς ἀδιάλειπτον ἔχω τὴν περὶ σοῦ μνείαν\n\nἐν ταῖς δεήσεσίν μου,\n ",
            "3":"\n νυκτὸς καὶ ἡμέρας ἐπιποθῶν σε ἰδεῖν,\n\nμεμνημένος σου τῶν δακρύων,\n ",
            "4":"\n ἵνα χαρᾶς πληρωθῶ ὑπόμνησιν \n\nλαβὼν τῆς ἐν σοὶ ἀνυποκρίτου πίστεως, ἥτις ἐνῴκησεν\n\nπρῶτον ἐν τῇ μάμμῃ σου Λωίδι καὶ τῇ μητρί σου Εὐνίκῃ,\n\nπέπεισμαι δὲ ὅτι καὶ ἐν σοί.\n ",
            "5":"\n διʼ ἣν αἰτίαν ἀναμιμνήσκω\n\nσε ἀναζωπυρεῖν τὸ χάρισμα τοῦ θεοῦ, ὅ ἐστιν ἐν σοὶ διὰ\n\nτῆς ἐπιθέσεως τῶν χειρῶν μου·\n ",
            "6":"\n οὐ γὰρ ἔδωκεν ἡμῖν ὁ θεὸς\n\nπνεῦμα δειλίας, ἀλλὰ δυνάμεως καὶ ἀγάπης καὶ σωφρονισμοῦ.\n ",
            "7":"\n μὴ οὖν ἐπαισχυνθῇς τὸ μαρτύριον τοῦ κυρίου\n\nἡμῶν μηδὲ ἐμὲ τὸν δέσμιον αὐτοῦ, ἀλλὰ συνκακοπάθησον\n\nτῷ εὐαγγελίῳ κατὰ δύναμιν θεοῦ,\n ",
            "8":"\n τοῦ σώσαντος ἡμᾶς καὶ\n\nκαλέσαντος κλήσει ἁγίᾳ, οὐ κατὰ τὰ ἔργα ἡμῶν ἀλλὰ κατὰ\n\nἰδίαν πρόθεσιν καὶ χάριν, τὴν δοθεῖσαν ἡμῖν ἐν Χριστῷ\n\nἸησοῦ πρὸ χρόνων αἰωνίων,\n ",
            "9":"\n φανερωθεῖσαν δὲ νῦν διὰ τῆς\n\nἐπιφανείας τοῦ σωτῆρος ἡμῶν Χριστοῦ Ἰησοῦ, καταργήσαντος \n\nμὲν τὸν θάνατον φωτίσαντος δὲ ζωὴν καὶ ἀφθαρσίαν \n\nδιὰ τοῦ εὐαγγελίου,\n ",
            "10":"\n εἰς ὃ ἐτέθην ἐγὼ κῆρυξ καὶ ἀπόστολος \n\nκαὶ διδάσκαλος.\n ",
            "11":"\n διʼ ἣν αἰτίαν καὶ ταῦτα πάσχω,\n\nἀλλʼ οὐκ ἐπαισχύνομαι, οἶδα γὰρ ᾧ πεπίστευκα, καὶ πέπεισμαι\n \n ὅτι δυνατός ἐστιν τὴν παραθήκην μου φυλάξαι\n\nεἰς ἐκείνην τὴν ἡμέραν.\n ",
            "12":"\n ὑποτύπωσιν ἔχε ὑγιαινόντων\n\n\n\n λόγων ὧν παρʼ ἐμοῦ ἤκουσας ἐν πίστει καὶ ἀγάπῃ τῇ ἐν\n\nΧριστῷ Ἰησοῦ·\n ",
            "13":"\n τὴν καλὴν παραθήκην φύλαξον διὰ πνεύματος\n\nἁγίου τοῦ ἐνοικοῦντος ἐν ἡμῖν.\n ",
            "14":"\n Οἶδας\n\nτοῦτο ὅτι ἀπεστράφησάν με πάντες οἱ ἐν τῇ Ἀσίᾳ, ὧν\n\nἐστὶν Φύγελος καὶ Ἑρμογένης.\n ",
            "15":"\n δῴη ἔλεος ὁ κύριος τῷ\n\nὈνησιφόρου οἴκῳ, ὅτι πολλάκις με ἀνέψυξεν, καὶ τὴν\n\nἅλυσίν μου οὐκ ἐπαισχύνθη·\n ",
            "16":"\n ἀλλὰ γενόμενος ἐν Ῥώμῃ\n\nσπουδαίως ἐζήτησέν με καὶ εὗρεν·\n ",
            "17":"\n — δῴη αὐτῷ ὁ κύριος\n\nεὑρεῖν ἔλεος παρὰ κυρίου ἐν ἐκείνῃ τῇ ἡμέρᾳ· — καὶ ὅσα ἐν\n\nἘφέσῳ διηκόνησεν, βέλτιον σὺ γινώσκεις."
        },
        "1":{
            "0":"\n \n Σὺ οὖν, τέκνον μου, ἐνδυναμοῦ ἐν τῇ χάριτι τῇ ἐν\n\nΧριστῷ Ἰησοῦ,\n ",
            "1":"\n καὶ ἃ ἤκουσας παρʼ ἐμοῦ διὰ πολλῶν μαρτύρων,\n\nταῦτα παράθου πιστοῖς ἀνθρώποις, οἵτινες ἱκανοὶ\n\nἔσονται καὶ ἑτέρους διδάξαι.\n ",
            "2":"\n συνκακοπάθησον ὡς καλὸς\n\nστρατιώτης Χριστοῦ Ἰησοῦ.\n ",
            "3":"\n οὐδεὶς στρατευόμενος ἐμπλέκεται\n\nταῖς τοῦ βίου πραγματίαις, ἵνα τῷ στρατολογήσαντι\n\nἀρέσῃ·\n ",
            "4":"\n ἐὰν δὲ καὶ ἀθλῇ τις, \n\nοὐ στεφανοῦται ἐὰν μὴ νομίμως\n\nἀθλήσῃ·\n ",
            "5":"\n τὸν κοπιῶντα γεωργὸν δεῖ πρῶτον τῶν καρπῶν\n\nμεταλαμβάνειν.\n ",
            "6":"\n νόει ὃ λέγω· δώσει γάρ σοι ὁ κύριος\n\nσύνεσιν ἐν πᾶσιν.\n ",
            "7":"\n μνημόνευε Ἰησοῦν Χριστὸν ἐγηγερμένον\n\nἐκ νεκρῶν, ἐκ σπέρματος Δαυείδ, κατὰ τὸ εὐαγγέλιόν \n\nμου·\n ",
            "8":"\n ἐν ᾧ κακοπαθῶ μέχρι δεσμῶν ὡς κακοῦργος.\n\nἀλλὰ ὁ λόγος τοῦ θεοῦ οὐ δέδεται·\n ",
            "9":"\n διὰ τοῦτο πάντα ὑπομένω\n\nδιὰ τοὺς ἐκλεκτούς, ἵνα καὶ αὐτοὶ σωτηρίας τύχωσιν\n\nτῆς ἐν Χριστῷ Ἰησοῦ μετὰ δόξης αἰωνίου.\n ",
            "10":"\n πιστὸς ὁ\n\nλόγος· εἰ γὰρ συναπεθάνομεν, \n\nκαὶ συνζήσομεν·\n ",
            "11":"\n εἰ ὑπομένομεν,\n\nκαὶ συμβασιλεύσομεν· εἰ ἀρνησόμεθα, κἀκεῖνος\n\nἀρνήσεται ἡμᾶς·\n ",
            "12":"\n εἰ ἀπιστοῦμεν, \n\nἐκεῖνος πιστὸς μένει, ἀρνήσασθαι\n\nγὰρ ἑαυτὸν οὐ δύναται.\n ",
            "13":"\n Ταῦτα ὑπο\n\nμίμνησκε, διαμαρτυρόμενος ἐνώπιον τοῦ θεοῦ, μὴ λογομαχεῖν, \n\nἐπʼ οὐδὲν χρήσιμον, ἐπὶ καταστροφῇ τῶν ἀκουόντων.\n \n ",
            "14":"\n σπούδασον σεαυτὸν δόκιμον παραστῆσαι τῷ θεῷ,\n\nἐργάτην ἀνεπαίσχυντον, ὀρθοτομοῦντα τὸν λόγον τῆς ἀληθείας.\n ",
            "15":"\n τὰς δὲ βεβήλους κενοφωνιας περιίστασο· ἐπὶ\n\nπλεῖον γὰρ προκόψουσιν ἀσεβείας,\n ",
            "16":"\n καὶ ὁ λόγος αὐτῶν ὡς\n\nγάγγραινα νομὴν ἕξει· ὧν ἐστὶν Ὑμέναιος καὶ Φίλητος,\n ",
            "17":"\n οἵτινες περὶ τὴν ἀλήθειαν ἠστόχησαν, \n\nλέγοντες ἀνάστασιν \n\nἤδη γεγονέναι, καὶ ἀνατρέπουσιν τήν τινων\n\nπίστιν.\n ",
            "18":"\n ὁ μέντοι στερεὸς θεμέλιος τοῦ θεοῦ ἕστηκεν,\n\nἔχων τὴν σφραγῖδα ταύτην\n Ἔγνω Κύριος τοὺς ὄντας αὐτοῦ, \n καί Ἀποστήτω ἀπὸ ἀδικίας πᾶς ὁ\n ὀνομάζων τὸ ὄνομα Κυρίου. \n ",
            "19":"\n ἐν μεγάλῃ δὲ οἰκίᾳ οὐκ ἔστιν μόνον\n\nσκεύη χρυσᾶ καὶ ἀργυρᾶ ἀλλὰ καὶ ξύλινα καὶ ὀστράκινα,\n\nκαὶ ἃ μὲν εἰς τιμὴν ἃ δὲ εἰς ἀτιμίαν·\n ",
            "20":"\n ἐὰν οὖν τις ἐκκαθάρῃ\n\nἑαυτὸν ἀπὸ τούτων, ἔσται σκεῦος εἰς τιμήν, ἡγιασμένον,\n\nεὔχρηστον τῷ δεσπότῃ, εἰς πᾶν ἔργον ἀγαθὸν ἡτοιμασμένον.\n ",
            "21":"\n τὰς δὲ νεωτερικὰς ἐπιθυμίας φεῦγε, \n\nδίωκε δὲ δικαιοσύνην, \n\nπίστιν, ἀγάπην, εἰρήνην μετὰ τῶν ἐπικαλουμένων \n\nτὸν κύριον ἐκ καθαρᾶς καρδίας.\n ",
            "22":"\n τὰς δὲ μωρὰς καὶ ἀπαιδεύτους \n\nζητήσεις παραιτοῦ, \n\nεἰδὼς ὅτι γεννῶσι μάχας·\n ",
            "23":"\n δοῦλον \n\nδὲ κυρίου οὐ δεῖ μάχεσθαι, ἀλλὰ ἤπιον εἶναι πρὸς\n\nπάντας, διδακτικόν, ἀνεξίκακον,\n ",
            "24":"\n ἐν πραΰτητι παιδεύοντα\n\nτοὺς ἀντιδιατιθεμένους, μή ποτε δῴη αὐτοῖς ὁ θεὸς μετάνοιαν \n\nεἰς ἐπίγνωσιν ἀληθείας,\n ",
            "25":"\n καὶ ἀνανήψωσιν ἐκ τῆς τοῦ\n\nδιαβόλου παγίδος, ἐζωγρημένοι ὑπʼ αὐτοῦ εἰς τὸ ἐκείνου\n\nθέλημα."
        },
        "2":{
            "0":"\n \n Τοῦτο δὲ γίνωσκε ὅτι ἐν ἐσχάταις ἡμέραις ἐνστήσονται\n\nκαιροὶ χαλεποί·\n ",
            "1":"\n ἔσονται γὰρ οἱ ἄνθρωποι φίλαυτοι, \n\nφιλάργυροι \n\nἀλαζόνες, ὑπερήφανοι, βλάσφημοι, γονεῦσιν ἀπειθεῖς, \n\nἀχάριστοι, \n\nἀνόσιοι,\n ",
            "2":"\n ἄστοργοι, ἄσπονδοι, διάβολοι,\n\nἀκρατεῖς, ἀνήμεροι, ἀφιλάγαθοι,\n ",
            "3":"\n προδόται, προπετεῖς, τετυφωμένοι, \n\nφιλήδονοι μᾶλλον ἢ φιλόθεοι,\n ",
            "4":"\n ἔχοντες μόρφωσιν \n\nεὐσεβείας τὴν δὲ δύναμιν αὐτῆς ἠρνημένοι· καὶ\n\nτούτους ἀποτρέπου.\n ",
            "5":"\n ἐκ τούτων γάρ εἰσιν οἱ ἐνδύνοιτες\n \n εἰς τὰς οἰκίας καὶ αἰχμαλωτίζοντες γυναικάρια σεσωρευμένα \n\nἁμαρτίαις, \n\nἀγόμενα ἐπιθυμίαις ποικίλαις,\n ",
            "6":"\n πάντοτε\n\nμανθάνοντα καὶ μηδέποτε εἰς ἐπίγνωσιν ἀληθείας ἐλθεῖν\n\n\n\n δυνάμενα.\n ",
            "7":"\n ὃν τρόπον δὲ Ἰαννῆς καὶ Ἰαμβρῆς ἀντέστησαν\n\nΜωυσεῖ, οὕτως καὶ οὗτοι ἀνθίστανται τῇ ἀληθείᾳ, ἄνθρωποι \n\nκατεφθαρμένοι τὸν νοῦν, ἀδόκιμοι περὶ τὴν πίστιν.\n ",
            "8":"\n ἀλλʼ οὐ προκόψουσιν ἐπὶ πλεῖον, ἡ γὰρ ἄνοια αὐτῶν ἔκδη\n\nλος ἔσται πᾶσιν, ὡς καὶ ἡ ἐκείνων ἐγένετο.\n ",
            "9":"\n Σὺ δὲ παρηκολοίθησάς\n\nμου τῇ διδασκαλίᾳ, τῇ ἀγωγῇ, τῇ προθέσει,\n\nτῇ πίστει, \n\nτῇ μακροθυμίᾳ, τῇ ἀγάπῃ, τῇ ὑπομονῇ, τοῖς\n ",
            "10":"\n διωγμοῖς,\n\nτοῖς παθήμασιν, οἷά μοι ἐγένετο ἐν Ἀντιοχείᾳ, ἐν\n\nἸκονίῳ, ἐν Λύστροις, οἵους διωγμοὺς ὑπήνεγκα· καὶ ἐκ πάντων \n\nμε ἐρύσατο ὁ κύριος.\n ",
            "11":"\n καὶ πάντες δὲ οἱ θέλοντες ζῇν\n\n\n\nεὐσεβῶς ἐν Χριστῷ Ἰησοῦ διωχθήσονται·\n ",
            "12":"\n πονηροὶ δὲ ἄνθρωποι\n\nκαὶ γόητες προκόψουσιν ἐπὶ τὸ χεῖρον, πλανῶντες\n\nκαὶ πλανώμενοι.\n ",
            "13":"\n σὺ δὲ μένε ἐν οἷς ἔμαθες καὶ ἐπιστώθης,\n\nεἰδὼς παρὰ τίνων ἔμαθες,\n ",
            "14":"\n καὶ ὅτι ἀπὸ βρέφους ἱερὰ\n\nγράμματα οἶδας, τὰ δυνάμενά σε σοφίσαι εἰς σωτηρίαν\n\nδιὰ πίστεως τῆς ἐν Χριστῷ Ἰησοῦ·\n ",
            "15":"\n πᾶσα γραφὴ θεόπνευστος\n\nκαὶ ὠφέλιμος πρὸς διδασκαλίαν, πρὸς ἐλεγμόν, πρὸς\n\nἐπανόρθωσιν, \n\nπρὸς παιδείαν τὴν ἐν δικαιοσύνῃ,\n ",
            "16":"\n ἵνα ἄρτιος\n\nᾖ ὁ τοῦ θεοῦ ἄνθρωπος, πρὸς πᾶν ἔργον ἀγαθὸν ἐξηρτισμένος."
        },
        "3":{
            "0":"\n Διαμαρτύρομαι ἐνώπιον τοῦ θεοῦ καὶ\n\n\n\n Χριστοῦ Ἰησοῦ, τοῦ μέλλοντος κρίνειν ζῶντας καὶ νεκρούς, \n\nκαὶ τὴν ἐπιφάνειαν αὐτοῦ καὶ τὴν βασιλειαν αὐτοῦ·\n ",
            "1":"\n κήρυξον τὸν λόγον, ἐπίστηθι εὐκαίρως ἀκαίρως, ἔλεγξον,\n\n\n\n ἐπιτίμησον, παρακάλεσον, ἐν πάσῃ μακροθυμίᾳ καὶ διδαχῇ.\n ",
            "2":"\n ἔσται γὰρ καιρὸς ὅτε τῆς ὑγιαινούσης διδασκαλίας\n\nοὐκ ἀνέξονται, ἀλλὰ κατὰ τὰς ἰδίας ἐπιθυμίας ἑαυτοῖς ἐπισωρεύσουσιν \n\nδιδασκάλους κνηθόμενοι τὴν ἀκοήν,\n ",
            "3":"\n καὶ ἀπὸ\n\nμὲν τῇς ἀληθείας τὴν ἀκοὴν ἀποστρέψουσιν, ἐπὶ δὲ τοὺς\n\nμύθους ἐκτραπήσονται.\n ",
            "4":"\n σὺ δὲ νῆφε ἐν πᾶσιν, κακοπάlt*gtησον,\n\nἔργον ποίησον εὐαγγελιστοῦ, τὴν διακονίαν σου\n \n πληροφόρησον.\n ",
            "5":"\n Ἐγὼ γὰρ ἤδη σπένδομαι, καὶ\n\nὁ καιρὸς τῆς ἀναλύσεώς μου ἐφέστηκεν.\n ",
            "6":"\n τὸν καλὸν\n\nἀγῶνα ἠγώνισμαι, τὸν δρόμον τετέλεκα, τὴν πίστιν τετήρηκα·\n ",
            "7":"\n λοιπὸν ἀπόκειταί μοι ὁ τῆς δικαιοσύνης στέφανος,\n\nὃν ἀποδώσει μοι ὁ κύριος ἐν ἐκείνῃ τῇ ἡμέρᾳ, ὁ δίκαιος\n\nκριτής, οὐ μόνον δὲ ἐμοὶ ἀλλὰ καὶ πᾶσιν τοῖς ἠγαπηκόσι\n\nτὴν ἐπιφάνειαν αὐτοῦ.\n ",
            "8":"\n \n Σπούδασον ἐλθεῖν πρός με ταχέως·\n ",
            "9":"\n Δημᾶς γάρ με\n\n ἐγκατέλειπεν ἀγαπήσας τὸν νῦν αἰῶνα, \n\nκαὶ ἐπορεύθη εἰς \n\nΘεσσαλονίκην, Κρήσκης εἰς Γαλατίαν, Τίτος εἰς Δαλματίαν·\n ",
            "10":"\n Λουκᾶς ἐστὶν μόνος μετʼ ἐμοῦ. \n\nΜάρκον ἀναλἁβὼν\n\nἄγε μετὰ σεαυτοῦ, ἔστιν γάρ μοι εὔχρηστος εἰς διακονίαν,\n ",
            "11":"\n Τύχικον δὲ ἀπέστειλα εἰς Ἔφεσον.\n ",
            "12":"\n τὸν φελόνην, ὃν \n\nἀπέλειπον ἐν Τρῳάδι παρὰ Κάρπῳ, \n\nἐρχόμενος φέρε, καὶ \n\nτὰ βιβλία, μάλιστα τὰς μεμβράνας.\n ",
            "13":"\n Ἀλέξανδρος ὁ\n\nχαλκεὺς πολλά μοι κακὰ ἐνεδείξατο· —\n ἀποδὥσει \n αὐτῷ\n ὁ κύριος κατὰ τὰ ἔργα αὐτοῦ· \n —\n ",
            "14":"\n ὃν καὶ σὺ φυλάσσου,\n\nλίαν γὰρ ἀντέστη τοῖς ἡμετέροις λόγοις.\n ",
            "15":"\n Ἐν τῇ πρώτῃ\n\nμου ἀπολογίᾳ οὐδείς μοι παρεγένετο, ἀλλὰ πάντες με\n\n ἐγκατέλειπον· — μὴ αὐτοῖς λογισθείη· —\n ",
            "16":"\n ὁ δὲ κύριός μοι \n\nπαρέστη καὶ ἐνεδυνάμωσέν με, ἵνα διʼ ἐμοῦ τὸ κήρυγμα\n\nπληροφορηθῇ καὶ ἀκούσωσιν πάντα τὰ ἔθνη, καὶ ἐρύσθην\n ἐκ στόματος λέοντος. \n ",
            "17":"\n ῥύσεταί με ὁ κύριος ἀπὸ παντὸς\n\nἔργου πονηροῦ καὶ σώσει εἰς τὴν βασιλείαν αὐτοῦ τὴν\n\nἐπουράνιον· ᾧ ἡ δόξα εἰς τοὺς αἰῶνας τῶν αἰώνων, ἀμήν.\n ",
            "18":"\n \n Ἄσπασαι Πρίσκαν καὶ Ἀκύλαν καὶ τὸν Ὀνησιφόρου \n\nοἶκον.\n ",
            "19":"\n Ἔραστος ἔμεινεν ἐν Κορίνθῳ, Τρόφιμον \n\nδὲ ἀπέλειπον ἐν Μιλήτῳ ἀσθενοῦντα.\n ",
            "20":"\n Σπούδασον \n\nπρὸ χειμῶνος ἐλθεῖν. Ἀσπάζεταί σε Εὔβουλος \n\nκαὶ Πούδης καὶ Λίνος καὶ Κλαυδία καὶ οἱ ἀδελφοὶ\n\n[πάντες].\n ",
            "21":"\n \n Ὁ κύριος μετὰ τοῦ πνεύματός σου. ἡ χάρις μεθʼ \n\nὑμῶν."
        }
    },
    "source":"Perseus Digital Library",
    "originalTitle":"Second Letter to Timothy",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}