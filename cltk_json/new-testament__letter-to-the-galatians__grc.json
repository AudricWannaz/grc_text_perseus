{
    "language":"grc",
    "englishTitle":"Letter to the Galatians",
    "original-urn":"urn:cts:greekLit:tlg0031.tlg009.perseus-grc2",
    "author":"new testament",
    "urn":"urn:cts:greekLit:tlg0031.tlg009.perseus-grc2-simple",
    "text":{
        "0":{
            "0":"\n \n ΠΑΥΛΟΣ ἀπόστολος, οὐκ ἀπʼ ἀνθρώπων οὐδὲ διʼ ἀνθρώπου\n\nἀλλὰ διὰ Ἰησοῦ Χριστοῦ καὶ θεοῦ πατρὸς τοῦ\n\nἐγείραντος αὐτὸν ἐκ νεκρῶν,\n ",
            "1":"\n καὶ οἱ σὺν ἐμοὶ πάντες\n\nἀδελφοί, ταῖς ἐκκλησίαις τῆς Γαλατίας·\n ",
            "2":"\n χάρις ὑμῖν καὶ\n\n\n\n εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ Χριστοῦ,\n ",
            "3":"\n τοῦ δόντος ἑαυτὸν ὑπὲρ τῶν ἁμαρτιῶν ἡμῶν ὅπως ἐξέληται\n\nἡμᾶς ἐκ τοῦ αἰῶνος τοῦ ἐνεστῶτος πονηροῦ κατὰ τὸ\n\nθέλημα τοῦ θεοῦ καὶ πατρὸς ἡμῶν,\n ",
            "4":"\n ᾧ ἡ δόξα εἰς τοὺς\n\nαἰῶνας τῶν αἰώνων· ἀμήν.\n ",
            "5":"\n \n Θαυμάζω ὅτι οὕτως ταχέως μετατίθεσθε ἀπὸ τοῦ καλέσαντος\n\nὑμᾶς ἐν χάριτι Χριστοῦ εἰς ἕτερον εὐαγγέλιον,\n ",
            "6":"\n ὃ\n\nοὐκ ἔστιν ἄλλο· εἰ μή τινές εἰσιν οἱ ταράσσοντες ὑμᾶς καὶ\n\nθέλοντες μεταστρέψαι τὸ εὐαγγέλιον τοῦ χριστοῦ.\n ",
            "7":"\n ἀλλὰ\n\nκαὶ ἐὰν ἡμεῖς ἢ ἄγγελος ἐξ οὐρανοῦ εὐαγγελίσηται [ὑμῖν]\n\nπαρʼ ὃ εὐηγγελισάμεθα ὑμῖν, ἀνάθεμα ἔστω.\n ",
            "8":"\n ὡς προειρήκαμεν,\n\nκαὶ ἄρτι πάλιν λέγω, εἴ τις ὑμᾶς εὐαγγελίζεται\n\nπαρʼ ὃ παρελάβετε, ἀνάθεμα ἔστω.\n ",
            "9":"\n \n Ἄρτι γὰρ ἀνθρώπους πείθω ἢ τὸν θεόν; ἢ ζητῶ ἀνθρώποις\n\nἀρέσκειν; εἰ ἔτι ἀνθρώποις ἤρεσκον, Χριστοῦ δοῦλος\n\n\n\n οὐκ ἂν ἤμην.\n ",
            "10":"\n γνωρίζω γὰρ ὑμῖν, ἀδελφοί, τὸ εὐαγγέλιον τὸ εὐαγγελισθὲν ὑπʼ ἐμοῦ ὅτι οὐκ ἔστιν κατὰ ἄνθρωπον·\n ",
            "11":"\n οὐδὲ\n\n\n\n γὰρ ἐγὼ παρὰ ἀνθρώπου παρέλαβον αὐτό, οὔτε ἐδιδάχθην,\n\nἀλλὰ διʼ ἀποκαλύψεως Ἰησοῦ Χριστοῦ.\n ",
            "12":"\n Ἠκούσατε\n\nγὰρ τὴν ἐμὴν ἀναστροφήν ποτε ἐν τῷ Ἰουδαϊσμῷ, ὅτι\n\nκαθʼ ὑπερβολὴν ἐδίωκον τὴν ἐκκλησίαν τοῦ θεοῦ καὶ ἐπόρθουν\n \n αὐτήν,\n ",
            "13":"\n καὶ προέκοπτον ἐν τῷ Ἰουδαϊσμῷ ὑπὲρ πολλοὺς \n\nσυνηλικιώτας ἐν τῷ γένει μου, περισσοτέρως ζηλωτὴς\n\nὑπάρχων τῶν πατρικῶν μου παραδόσεων.\n ",
            "14":"\n Ὅτε δὲ εὐδόκησεν\n\n[ὁ θεὸς] ὁ ἀφορίσας με\n ἐκ κοιλίας μητρός μου \n καὶ\n καλέσας \n διὰ τῆς χάριτος αὐτοῦ\n ",
            "15":"\n ἀποκαλύψαι τὸν υἱὸν αὐτοῦ ἐν ἐμοὶ\n\nἵνα εὐαγγελίζωμαι αὐτὸν ἐν τοῖς ἔθνεσιν, εὐθέως οὐ προσανεθέμην \n\nσαρκὶ καὶ αἵματι,\n ",
            "16":"\n οὐδὲ ἀνῆλθον εἰς Ἰεροσόλυμα\n\nπρὸς τοὺς πρὸ ἐμοῦ ἀποστόλους, ἀλλὰ ἀπῆλθον εἰς Ἀραβίαν, \n\nκαὶ πάλιν ὑπέστρεψα εἰς Δαμασκόν.\n ",
            "17":"\n Ἔπειτα μετὰ\n\nτρία ἔτη ἀνῆλθον εἰς Ἰεροσόλυμα ἱστορῆσαι Κηφᾶν, καὶ\n\nἐπέμεινα πρὸς αὐτὸν ἡμέρας δεκαπέντε·\n ",
            "18":"\n ἕτερον δὲ τῶν\n\nἀποστόλων οὐκ εἶδον, εἰ μὴ Ἰάκωβον τὸν ἀδελφὸν τοῦ\n\nκυρίου.\n ",
            "19":"\n ἃ δὲ γράφω ὑμῖν, ἰδοὺ ἐνώπιον τοῦ θεοῦ ὅτι οὐ\n\nψεύδομαι.\n ",
            "20":"\n ἔπειτα ἦλθον εἰς τὰ κλίματα τῆς Συρίας καὶ\n\n[τῆς] Κιλικίας.\n ",
            "21":"\n ἤμην δὲ ἀγνοούμενος τῷ προσώπῳ ταῖς\n\nἐκκλησίαις τῆς Ἰουδαίας ταῖς ἐν Χριστῷ,\n ",
            "22":"\n μόνον δὲ ἀκούοντες \n\nἦσαν ὅτι Ὁ διώκων ἡμᾶς ποτὲ νῦν εὐαγγελίζεται\n\nτὴν πίστιν ἥν ποτε ἐπόρθει,\n ",
            "23":"\n καὶ ἐδόξαζον ἐν ἐμοὶ τὸν\n\nθεόν."
        },
        "1":{
            "0":"\n Ἔπειτα διὰ δεκατεσσάρων ἐτῶν πάλιν ἀνέβην εἰς\n\nἸεροσόλυμα μετὰ Βαρνάβα, συνπαραλαβὼν καὶ Τίτον·\n\nἀνέβην δὲ κατὰ ἀποκάλυψιν·\n ",
            "1":"\n καὶ ἀνεθέμην αὐτοῖς τὸ εὐαγγέλιον \n\nὃ κηρύσσω ἐν τοῖς ἔθνεσιν, κατʼ ἰδίαν δὲ τοῖς\n\nδοκοῦσιν, μή πως εἰς κενὸν τρέχω ἢ ἔδραμον.\n ",
            "2":"\n ἀλλʼ οὐδὲ Τίτος ὁ σὺν ἐμοί, Ἕλλην ὤν, ἠναγκάσθη περιτμηθῆναι·\n ",
            "3":"\n διὰ\n\nδὲ τοὺς παρεισάκτους ψευδαδέλφους, οἵτινες παρεισῆλθον\n\nκατασκοπῆσαι τὴν ἐλευθερίαν ἡμῶν ἣν ἔχομεν ἐν Χριστῷ\n\nἸησοῦ, ἵνα ἡμᾶς καταδουλώσουσιν,\n ",
            "4":"\n — οἷς οὐδὲ πρὸς ὥραν \n\nεἴξαμεν τῇ ὑποταγῇ, ἵνα ἡ ἀλήθεια τοῦ εὐαγγελίου διαμείνῃ \n\nπρὸς ὑμᾶς.\n ",
            "5":"\n ἀπὸ δὲ τῶν δοκούντων εἶναί τι — ὁποῖοί\n\nποτε ἦσαν οὐδέν μοι διαφέρει — πρόσωπον [ὁ] θεὸς ἀνθρώπου \n\nοὐ λαμβάνει — ἐμοὶ γὰρ οἱ δοκοῦντες οὐδὲν προσανέθεντο,\n ",
            "6":"\n ἀλλὰ τοὐναντίον ἰδόντες ὅτι πεπίστευμαι τὸ εὐαγγέλιον \n\nτῆς ἀκροβυστίας καθὼς Πέτρος τῆς περιτομῆς,\n ",
            "7":"\n ὁ\n \n γὰρ ἐνεργήσας Πέτρῳ εἰς ἀποστολὴν τῆς περιτομῆς ἐνήργησεν \n\nκαὶ ἐμοὶ εἰς τὰ ἔθνη,\n ",
            "8":"\n καὶ γνόντες τὴν χάριν τὴν\n\nδοθεῖσάν μοι, Ἰάκωβος καὶ Κηφᾶς καὶ Ἰωάνης, οἱ δοκοῦντες \n\nστύλοι εἶναι, δεξιὰς ἔδωκαν ἐμοὶ καὶ Βαρνάβᾳ\n\nκοινωνίας, ἵνα ἡμεῖς εἰς τὰ ἔθνη, αὐτοὶ δὲ εἰς τὴν περιτομήν·\n ",
            "9":"\n μόνον τῶν πτωχῶν ἵνα μνημονεύωμεν, ὃ καὶ ἐσπούδασα\n\nαὐτὸ τοῦτο ποιῆσαι.\n ",
            "10":"\n Ὅτε δὲ ἦλθεν Κηφᾶς εἰς\n\nἈντιόχειαν, κατὰ πρόσωπον αὐτῷ ἀντέστην, ὅτι κατεγνωσμένος\n\nἦν·\n ",
            "11":"\n πρὸ τοῦ γὰρ ἐλθεῖν τινὰς ἀπὸ Ἰακώβου\n\n\n\n μετὰ τῶν ἐθνῶν συνήσθιεν· ὅτε δὲ ἦλθον, ὑπέστελλεν καὶ\n\nἀφώριζεν ἑαυτόν, φοβούμενος τοὺς ἐκ περιτομῆς.\n ",
            "12":"\n καὶ\n\nσυνυπεκρίθησαν αὐτῷ [καὶ] οἱ λοιποὶ Ἰουδαῖοι, ὥστε καὶ\n\nΒαρνάβας συναπήχθη αὐτῶν τῇ ὑποκρίσει.\n ",
            "13":"\n ἀλλʼ ὅτε εἶδον\n\nὅτι οὐκ ὀρθοποδοῦσιν πρὸς τὴν ἀλήθειαν τοῦ εὐαγγελίου,\n\nεἶπον τῷ Κηφᾷ ἔμπροσθεν πάντων Εἰ σὺ Ἰουδαῖος ὑπάρχων ἐθνικῶς καὶ οὐκ Ἰουδαϊκῶς ζῇς, πῶς τὰ ἔθνη ἀναγκάζεις Ἰουδαΐζειν;\n ",
            "14":"\n Ἡμεῖς φύσει Ἰουδαῖοι καὶ\n\nοὐκ ἐξ ἐθνῶν ἁμαρτωλοί,\n ",
            "15":"\n εἰδότες δὲ ὅτι οὐ δικαιοῦται ἄνθρωπος\n\nἐξ ἔργων νόμου ἐὰν μὴ διὰ πίστεως Χριστοῦ\n\n\n\n Ἰησοῦ, καὶ ἡμεῖς εἰς Χριστὸν Ἰησοῦν ἐπιστεύσαμεν, ἵνα\n\nδικαιωθῶμεν ἐκ πίστεως Χριστοῦ καὶ οὐκ ἐξ ἔργων νόμου,\n\nὅτι ἐξ ἔργων νόμου\n οὐ δικαιωθήσεται πᾶσα σάρξ. \n ",
            "16":"\n εἰ δὲ\n\nζητοῦντες δικαιωθῆναι ἐν Χριστῷ εὑρέθημεν καὶ αὐτοὶ\n\nἁμαρτωλοί, ἆρα Χριστὸς ἁμαρτίας διάκονος; μὴ γένοιτο·\n ",
            "17":"\n εἰ γὰρ ἃ κατέλυσα ταῦτα πάλιν οἰκοδομῶ, παραβάτην\n\nἐμαυτὸν συνιστάνω.\n ",
            "18":"\n ἐγὼ γὰρ διὰ νόμου νόμῳ ἀπέθανον ἵνα θεῷ ζήσω· Χριστῷ συνεσταύρωμαι·\n ",
            "19":"\n ζῶ δὲ οὐκέτι ἐγώ,\n\nζῇ δὲ ἐν ἐμοὶ Χριστός· ὃ δὲ νῦν ζῶ ἐν σαρκί, ἐν πίστει ζῶ\n\n\n\n τῇ τοῦ υἱοῦ τοῦ θεοῦ τοῦ ἀγαπήσαντός με καὶ παραδόντος\n\nἑαυτὸν ὑπὲρ ἐμοῦ.\n ",
            "20":"\n Οὐκ ἀθετῶ τὴν χάριν τοῦ θεοῦ· εἰ γὰρ\n\nδιὰ νόμου δικαιοσύνη, ἄρα Χριστὸς δωρεὰν ἀπέθανεν."
        },
        "2":{
            "0":"\n \n Ὦ ἀνόητοι Γαλάται, τίς ὑμᾶς ἐβάσκανεν, οἷς κατʼ ὀφθαλμοὺς Ἰησοῦς Χριστὸς προεγράφη ἐσταυρωμένος;\n ",
            "1":"\n τοῦτο\n \n μόνον θέλω μαθεῖν ἀφʼ ὑμῶν, ἐξ ἔργων νόμου τὸ πνεῦμα\n\nἐλάβετε ἢ ἐξ ἀκοῆς πίστεως;\n ",
            "2":"\n οὕτως ἀνόητοί ἐστε; ἐναρξάμενοι πνεύματι νῦν σαρκὶ ἐπιτελεῖσθε;\n ",
            "3":"\n τοσαῦτα ἐπάθετε\n\nεἰκῇ; εἴ γε καὶ εἰκῇ.\n ",
            "4":"\n ὁ οὖν ἐπιχορηγῶν ὑμῖν τὸ πνεῦμα\n\nκαὶ ἐνεργῶν δυνάμεις ἐν ὑμῖν ἐξ ἔργων νόμου ἢ ἐξ ἀκοῆς\n\nπίστεως;\n ",
            "5":"\n καθὼς Ἀβραὰμ\n ἐπίστευσεν τῷ θεῷ, καὶ ἐλογίσθη αὐτῷ εἰς δικαιοσύνην. \n ",
            "6":"\n \n Γινώσκετε ἄρα ὅτι οἱ ἐκ πίστεως, οὗτοι υἱοί εἰσιν\n\nἈβραάμ.\n ",
            "7":"\n προϊδοῦσα δὲ ἡ γραφὴ ὅτι ἐκ πίστεως δικαιοῖ\n\nτὰ ἔθνη ὁ θεὸς προευηγγελίσατο τῷ Ἀβραὰμ ὅτι\n Ἐνευλογηθήσονται ἐν σοὶ πάντα τὰ ἔθνη. \n ",
            "8":"\n ὥστε οἱ ἐκ πίστεως \n\nεὐλογοῦνται σὺν τῷ πιστῷ Ἀβραάμ.\n ",
            "9":"\n Ὅσοι\n\nγὰρ ἐξ ἔργων νόμου εἰσὶν ὑπὸ κατάραν εἰσίν, γέγραπται γὰρ\n\nὅτι\n \n Ἐπικατάρατος πᾶς ὃς οὐκ ἐμμένει πᾶσιν τοῖς\n\nγεγραμμένοις ἐν τῷ βιβλίῳ τοῦ νόμου τοῦ ποιῆσαι αὐτά.\n \n ",
            "10":"\n ὅτι δὲ ἐν νόμῳ οὐδεὶς δικαιοῦται παρὰ τῷ θεῷ δῆλον, ὅτι\n Ὁ δίκαιος ἐκ πίστεως ζήσεται, \n ",
            "11":"\n ὁ δὲ νόμος οὐκ ἔστιν ἐκ πίστεως, ἀλλʼ\n Ὁ ποιήσας αὐτὰ ζήσεται ἐν αὐτοῖς. \n ",
            "12":"\n Χριστὸς ἡμᾶς ἐξηγόρασεν ἐκ τῆς κατάρας\n\nτοῦ νόμου γενόμενος ὑπὲρ ἡμῶν κατάρα, ὅτι γέγραπται\n Ἐπικατάρατος πᾶς ὁ κρεμάμενος ἐπὶ ξύλου, \n ",
            "13":"\n ἵνα\n\nεἰς τὰ ἔθνη ἡ εὐλογία τοῦ Ἀβραὰμ γένηται ἐν Ἰησοῦ \n\nΧριστῷ, ἵνα τὴν ἐπαγγελίαν τοῦ πνεύματος λάβωμεν\n\nδιὰ τῆς πίστεως.\n ",
            "14":"\n Ἀδελφοί, κατὰ ἄνθρωπον\n\nλέγω· ὅμως ἀνθρώπου κεκυρωμένην διαθήκην οὐδεὶς ἀθετεῖ\n\nἢ ἐπιδιατάσσεται.\n ",
            "15":"\n τῷ δὲ Ἀβραὰμ ἐρρέθησαν αἱ ἐπαγγελίαι\n καὶ τῷ σπέρματι \n αὐτοῦ· οὐ λέγει Καὶ τοῖς σπέρμασιν, \n\nὡς ἐπὶ πολλῶν, ἀλλʼ ὡς ἐφʼ ἑνός\n Καὶ τῷ σπέρματί σου, \n ὅς ἐστιν Χριστός.\n ",
            "16":"\n τοῦτο δὲ λέγω· διαθήκην \n\nπροκεκυρωμένην ὑπὸ τοῦ θεοῦ ὁ μετὰ τετρακόσια\n\nκαὶ τριάκοντα ἔτη γεγονὼς νόμος οὐκ ἀκυροῖ, εἰς τὸ καταργῆσαι \n\nτὴν ἐπαγγελίαν.\n ",
            "17":"\n εἰ γὰρ ἐκ νόμου ἡ κληρονομία,\n\nοὐκέτι ἐξ ἐπαγγελίας· τῷ δὲ Ἀβραὰμ διʼ ἐπαγγελίας\n \n κεχάρισται ὁ θεός.\n ",
            "18":"\n Τί οὖν ὁ νόμος; τῶν παραβάσεων χάριν προσετέθη, ἄχρις ἂν ἔλθῃ τὸ σπέρμα ᾧ\n\nἐπήγγελται, διαταγεὶς διʼ ἀγγέλων ἐν χειρὶ μεσίτου·\n ",
            "19":"\n ὁ δὲ\n\nμεσίτης ἑνὸς οὐκ ἔστιν, ὁ δὲ θεὸς εἷς ἐστίν.\n ",
            "20":"\n ὁ οὖν νόμος\n\nκατὰ τῶν ἐπαγγελιῶν [τοῦ θεοῦ]; μὴ γένοιτο· εἰ γὰρ ἐδόθη\n\n\n\n νόμος ὁ δυνάμενος ζωοποιῆσαι, ὄντως ἐν νόμῳ ἂν ἦν ἡ\n\nδικαιοσύνη.\n ",
            "21":"\n ἀλλὰ συνέκλεισεν ἡ γραφὴ τὰ πάντα ὑπὸ\n\nἁμαρτίαν ἵνα ἡ ἐπαγγελία ἐκ πίστεως Ἰησοῦ Χριστοῦ\n\nδοθῇ τοῖς πιστεύουσιν.\n ",
            "22":"\n \n Πρὸ τοῦ δὲ ἐλθεῖν τὴν πίστιν ὑπὸ νόμον ἐφρουρούμεθα\n\nσυνκλειόμενοι εἰς τὴν μέλλουσαν πίστιν ἀποκαλυφθῆναι.\n ",
            "23":"\n ὥστε ὁ νόμος παιδαγωγὸς ἡμῶν γέγονεν εἰς Χριστόν, ἵνα\n\nἐκ πίστεως δικαιωθῶμεν·\n ",
            "24":"\n ἐλθούσης δὲ τῆς πίστεως οὐκέτι\n\nὑπὸ παιδαγωγόν ἐσμεν.\n ",
            "25":"\n Πάντες γὰρ υἱοὶ θεοῦ\n\nἐστὲ διὰ τῆς πίστεως ἐν Χριστῷ Ἰησοῦ.\n ",
            "26":"\n ὅσοι γὰρ εἰς Χριστὸν ἐβαπτίσθητε, \n\nΧριστὸν ἐνεδύσασθε·\n ",
            "27":"\n οὐκ ἔνι Ἰουδαῖος\n\nοὐδὲ Ἕλλην, οὐκ ἔνι δοῦλος οὐδὲ ἐλεύθερος, οὐκ ἔνι\n\nἄρσεν καὶ θῆλυ· πάντες γὰρ ὑμεῖς εἷς ἐστὲ ἐν Χριστῷ\n\nἸησοῦ.\n ",
            "28":"\n εἰ δὲ ὑμεῖς Χριστοῦ, ἄρα τοῦ Ἀβραὰμ σπέρμα\n\nἐστέ, κατʼ ἐπαγγελίαν κληρονόμοι."
        },
        "3":{
            "0":"\n Λέγω δέ,\n\nἐφʼ ὅσον χρόνον ὁ κληρονόμος νήπιός ἐστιν, οὐδὲν διαφέρει\n\nδούλου κύριος πάντων ὤν,\n ",
            "1":"\n ἀλλὰ ὑπὸ ἐπιτρόπους ἐστὶ καὶ\n\nοἰκονόμους ἄχρι τῆς προθεσμίας τοῦ πατρός.\n ",
            "2":"\n οὕτως καὶ\n\nἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ κόσμου ἤμεθα\n\nδεδουλωμένοι·\n ",
            "3":"\n ὅτε δὲ ἦλθεν τὸ πλήρωμα τοῦ χρόνου, \n\nἐξαπέστειλεν\n\nὁ θεὸς τὸν υἱὸν αὐτοῦ, γενόμενον ἐκ γυναικός,\n\nγενόμενον ὑπὸ νόμον,\n ",
            "4":"\n ἵνα τοὺς ὑπὸ νόμον ἐξαγοράσῃ, ἵνα\n\nτὴν υἱοθεσίαν ἀπολάβωμεν.\n ",
            "5":"\n Ὅτι δέ ἐστε υἱοί,\n\nἐξαπέστειλεν ὁ θεὸς τὸ πνεῦμα τοῦ υἱοῦ αὐτοῦ εἰς τὰς\n\nκαρδίας ἡμῶν, κρᾶζον Ἀββά ὁ πατήρ.\n ",
            "6":"\n ὥστε οὐκέτι εἶ\n\n\n\n δοῦλος ἀλλὰ υἱός· εἰ δὲ υἱός, καὶ κληρονόμος διὰ θεοῦ.\n ",
            "7":"\n \n Ἀλλὰ τότε μὲν οὐκ εἰδότες θεὸν ἐδουλεύσατε τοῖς\n\nφύσει μὴ οὖσι θεοῖς·\n ",
            "8":"\n νῦν δὲ γνόντες θεόν, μᾶλλον δὲ\n \n γνωσθέντες ὑπὸ θεοῦ, πῶς ἐπιστρέφετε πάλιν ἐπὶ τὰ\n\nἀσθενῆ καὶ πτωχὰ στοιχεῖα, οἷς πάλιν ἄνωθεν δουλεῦσαι θέλετε;\n ",
            "9":"\n ἡμέρας παρατηρεῖσθε καὶ μῆνας καὶ καιροὺς καὶ\n\nἐνιαυτούς.\n ",
            "10":"\n φοβοῦμαι ὑμᾶς μή πως εἰκῇ κεκοπίακα εἰς ὑμᾶς.\n ",
            "11":"\n \n Γίνεσθε ὡς ἐγώ, ὅτι κἀγὼ ὡς ὑμεῖς, ἀδελφοί, δέομαι\n\nὑμῶν.\n ",
            "12":"\n οὐδέν με ἠδικήσατε· οἴδατε δὲ ὅτι διʼ ἀσθένειαν\n\nτῆς σαρκὸς εὐηγγελισάμην ὑμῖν τὸ πρότερον,\n ",
            "13":"\n καὶ τὸν\n\nπειρασμὸν ὑμῶν ἐν τῇ σαρκί μου οὐκ ἐξουθενήσατε οὐδὲ\n\nἐξεπτύσατε, ἀλλὰ ὡς ἄγγελον θεοῦ ἐδέξασθέ με, ὡς\n\nΧριστὸν Ἰησοῦν.\n ",
            "14":"\n ποῦ οὖν ὁ μακαρισμὸς ὑμῶν; μαρτυρῶ\n\nγὰρ ὑμῖν ὅτι εἰ δυνατὸν τοὺς ὀφθαλμοὺς ὑμῶν ἐξορύξαντες\n\nἐδώκατέ μοι.\n ",
            "15":"\n ὥστε ἐχθρὸς ὑμῶν γέγονα ἀληθεύων ὑμῖν;\n ",
            "16":"\n ζηλοῦσιν ὑμᾶς οὐ καλῶς, ἀλλὰ ἐκκλεῖσαι ὑμᾶς θέλουσιν,\n\nἵνα αὐτοὺς ζηλοῦτε.\n ",
            "17":"\n καλὸν δὲ ζηλοῦσθαι ἐν καλῷ πάντοτε,\n\nκαὶ μὴ μόνον ἐν τῷ παρεῖναί με πρὸς ὑμᾶς,\n ",
            "18":"\n τεκνία μου, \n\nοὓς πάλιν ὠδίνω μέχρις οὗ μορφωθῇ Χριστὸς ἐν ὑμῖν·\n ",
            "19":"\n ἤθελον δὲ παρεῖναι πρὸς ὑμᾶς ἄρτι, καὶ ἀλλάξαι τὴν\n\nφωνήν μου, ὅτι ἀποροῦμαι ἐν ὑμῖν.\n ",
            "20":"\n \n Λέγετέ μοι, οἱ ὑπὸ νόμον θέλοντες εἶναι, τὸν νόμον οὐκ ἀκούετε;\n ",
            "21":"\n γέγραπται γὰρ ὅτι Ἀβραὰμ δύο υἱοὺς ἔσχεν, ἕνα ἐκ τῆς παιδίσκης καὶ ἕνα ἐκ τῆς ἐλευθέρας·\n ",
            "22":"\n ἀλλʼ ὁ\n\n[μὲν] ἐκ τῆς παιδίσκης κατὰ σάρκα γεγέννηται, ὁ δὲ ἐκ τῆς\n\nἐλευθέρας διʼ ἐπαγγελίας.\n ",
            "23":"\n ἅτινά ἐστιν ἀλληγορούμενα· \n\nαὗται γάρ εἰσιν δύο διαθῆκαι, μία μὲν ἀπὸ ὄρους Σινά, εἰς\n\nδουλείαν γεννῶσα, ἥτις ἐστὶν Ἅγαρ,\n ",
            "24":"\n τὸ δὲ Ἅγαρ Σινὰ \n\nὄρος ἐστὶν ἐν τῇ Ἀραβίᾳ, συνστοιχεῖ δὲ τῇ νῦν Ἰερουσαλήμ, \n\nδουλεύει γὰρ μετὰ τῶν τέκνων αὐτῆς·\n ",
            "25":"\n ἡ δὲ ἄνω Ἰερουσαλὴμ ἐλευθέρα ἐστίν,\n ",
            "26":"\n ἥτις ἐστὶν μήτηρ ἡμῶν· γέγραπται γάρ\n \n Εὐφράνθητι, στεῖρα ἡ οὐ τίκτουσα· \n ῥῆξον καὶ βόησον, ἡ οὐκ ὠδίνουσα· \n ὅτι πολλὰ τὰ τέκνα τῆς ἐρήμου μᾶλλον ἢ \n τῆς ἐχούσης τὸν ἄνδρα. \n \n \n ",
            "27":"\n ἡμεῖς δέ, ἀδελφοί, κατὰ Ἰσαὰκ ἐπαγγελίας τέκνα ἐσμέν·\n ",
            "28":"\n ἀλλʼ ὥσπερ τότε ὁ κατὰ σάρκα γεννηθεὶς ἐδίωκε τὸν κατὰ\n\nπνεῦμα, οὕτως καὶ νῦν.\n ",
            "29":"\n ἀλλὰ τί λέγει ἡ γραφή;\n \n Ἔκβαλε\n\nτὴν παιδίσκην καὶ τὸν υἱὸν αὐτῆς, οὐ γὰρ μὴ\n\nκληρονομήσει ὁ υἱὸς τῆς παιδίσκης μετὰ τοῦ υἱοῦ\n \n τῆς ἐλευθέρας.\n ",
            "30":"\n διό, ἀδελφοί, οὐκ ἐσμὲν παιδίσκης τέκνα\n\nἀλλὰ τῆς ἐλευθέρας."
        },
        "4":{
            "0":"\n \n Τῇ ἐλευθερίᾳ ἡμᾶς Χριστὸς ἠλευθέρωσεν· στήκετε\n\nοὖν καὶ μὴ πάλιν ζυγῷ δουλείας ἐνέχεσθε.—\n ",
            "1":"\n \n Ἴδε ἐγὼ Παῦλος λέγω ὑμῖν ὅτι ἐὰν περιτέμνησθε\n\nΧριστὸς ὑμᾶς οὐδὲν ὠφελήσει.\n ",
            "2":"\n μαρτύρομαι δὲ πάλιν\n\nπαντὶ ἀνθρώπῳ περιτεμνομένῳ ὅτι ὀφειλέτης ἐστὶν ὅλον\n\nτὸν νόμον ποιῆσαι.\n ",
            "3":"\n κατηργήθητε ἀπὸ Χριστοῦ οἵτινες ἐν\n\nνόμῳ δικαιοῦσθε, τῆς χάριτος ἐξεπέσατε.\n ",
            "4":"\n ἡμεῖς γὰρ πνεύματι\n\nἐκ πίστεως ἐλπίδα δικαιοσύνης ἀπεκδεχόμεθα.\n ",
            "5":"\n ἐν γὰρ\n\nΧριστῷ [Ἰησοῦ] οὔτε περιτομή τι ἰσχύει οὔτε ἀκροβυστία,\n\nἀλλὰ πίστις διʼ ἀγάπης ἐνεργουμένη.\n ",
            "6":"\n Ἐτρέχετε καλῶς· τίς ὑμᾶς ἐνέκοψεν ἀληθείᾳ μὴ πείθεσθαι;\n ",
            "7":"\n ἡ\n\n\n\n πεισμονὴ οὐκ ἐκ τοῦ καλοῦντος ὑμᾶς.\n ",
            "8":"\n μικρὰ ζύμη ὅλον\n\n\n\n τὸ φύραμα ζυμοῖ.\n ",
            "9":"\n ἐγὼ πέποιθα εἰς ὑμᾶς ἐν κυρίῳ ὅτι\n\nοὐδὲν ἄλλο φρονήσετε· ὁ δὲ ταράσσων ὑμᾶς βαστάσει τὸ\n\nκρίμα, ὅστις ἐὰν ᾖ.\n ",
            "10":"\n Ἐγὼ δέ, ἀδελφοί, εἰ περιτομὴν ἔτι\n\nκηρύσσω, τί ἔτι διώκομαι; ἄρα κατήργηται τὸ σκάνδαλον\n\nτοῦ σταυροῦ.\n ",
            "11":"\n Ὄφελον καὶ ἀποκόψονται οἱ ἀναστατοῦντες\n\nὑμᾶς.\n \n Ὑμεῖς γὰρ ἐπʼ ἐλευθερίᾳ ἐκλήθητε, ἀδελφοί·\n ",
            "12":"\n μόνον\n\nμὴ τὴν ἐλευθερίαν εἰς ἀφορμὴν τῇ σαρκί, ἀλλὰ διὰ τῆς ἀγάπης δουλεύετε ἀλλήλοις·\n ",
            "13":"\n ὁ γὰρ πᾶς νόμος ἐν ἑνὶ λόγῳ\n\nπεπλήρωται, ἐν τῷ\n Ἀγαπήσεις τὸν πλησίον σου ὡς σεαυτόν. \n ",
            "14":"\n εἰ δὲ ἀλλήλους δάκνετε καὶ κατεσθίετε, βλέπετε\n\nμὴ ὑπʼ ἀλλήλων ἀναλωθῆτε.\n ",
            "15":"\n Λέγω δέ,\n\nπνεύματι περιπατεῖτε καὶ ἐπιθυμίαν σαρκὸς οὐ μὴ τελέσητε.\n ",
            "16":"\n ἡ γὰρ σὰρξ ἐπιθυμεῖ κατὰ τοῦ πνεύματος, \n\nτὸ δὲ\n \n πνεῦμα κατὰ τῆς σαρκός, ταῦτα γὰρ ἀλλήλοις ἀντίκειται,\n\nἵνα μὴ ἃ ἐὰν θέλητε ταῦτα ποιῆτε.\n ",
            "17":"\n εἰ δὲ πνεύματι ἄγεσθε, \n\nοὐκ ἐστὲ ὑπὸ νόμον.\n ",
            "18":"\n φανερὰ δέ ἐστιν τὰ ἔργα τῆς\n\nσαρκός, ἅτινά ἐστιν πορνεία, ἀκαθαρσία, ἀσέλγεια,\n ",
            "19":"\n εἰδωλολατρία, \n\nφαρμακία, ἔχθραι, ἔρις, ζῆλος, θυμοί, ἐριθίαι, \n\nδιχοστασίαι, αἱρέσεις,\n ",
            "20":"\n φθόνοι, μέθαι, κῶμοι, καὶ τὰ ὅμοια\n\nτούτοις, ἃ προλέγω ὑμῖν καθὼς προεῖπον ὅτι οἱ τὰ \n\nτοιαῦτα πράσσοντες βασιλείαν θεοῦ οὐ κληρονομήσουσιν.\n ",
            "21":"\n ὁ δὲ καρπὸς τοῦ πνεύματός ἐστιν ἀγάπη, χαρά, εἰρήνη,\n\nμακροθυμία, \n\nχρηστότης, ἀγαθωσύνη, πίστις,\n ",
            "22":"\n πραΰτης,\n\nἐγκράτεια· κατὰ τῶν τοιούτων οὐκ ἔστιν νόμος.\n ",
            "23":"\n οἱ δὲ τοῦ\n\nχριστοῦ Ἰησοῦ τὴν σάρκα ἐσταύρωσαν σὺν τοῖς παθήμασιν \n\nκαὶ ταῖς ἐπιθυμίαις.\n ",
            "24":"\n Εἰ ζῶμεν πνεύματι,\n\nπνεύματι καὶ στοιχῶμεν.\n ",
            "25":"\n μὴ γινώμεθα κενόδοξοι, ἀλλήλους \n\nπροκαλούμενοι, ἀλλήλοις φθονοῦντες."
        },
        "5":{
            "0":"\n Ἀδελφοί, \n\nἐὰν καὶ προλημφθῇ ἄνθρωπος ἔν τινι παραπτώματι, ὑμεῖς\n\nοἱ πνευματικοὶ καταρτίζετε τὸν τοιοῦτον ἐν πνεύματι πραΰτητος, \n\nσκοπῶν σεαυτόν, μὴ καὶ σὺ πειρασθῇς.\n ",
            "1":"\n Ἀλλήλων\n\nτὰ βάρη βαστάζετε, καὶ οὕτως ἀναπληρώσατε τὸν νόμον\n\nτοῦ χριστοῦ.\n ",
            "2":"\n εἰ γὰρ δοκεῖ τις εἶναί τι μηδὲν ὤν, φρεναπατᾷ\n\nἑαυτόν·\n ",
            "3":"\n τὸ δὲ ἔργον ἑαυτοῦ δοκιμαζέτω [ἕκαστος],\n\nκαὶ τότε εἰς ἑαυτὸν μόνον τὸ καύχημα ἕξει καὶ οὐκ εἰς\n\nτὸν ἕτερον,\n ",
            "4":"\n ἕκαστος γὰρ τὸ ἴδιον φορτίον βαστάσει.\n ",
            "5":"\n Κοινωνείτω δὲ ὁ κατηχούμενος τὸν λόγον τῷ κατηχοῦντι\n\nἐν πᾶσιν ἀγαθοῖς.\n ",
            "6":"\n Μὴ πλανᾶσθε, θεὸς οὐ\n\nμυκτηρίζεται· ὃ γὰρ ἐὰν σπείρῃ ἄνθρωπος, τοῦτο καὶ\n\nθερίσει·\n ",
            "7":"\n ὅτι ὁ σπείρων εἰς τὴν σάρκα ἑαυτοῦ ἐκ τῆς\n\nσαρκὸς θερίσει φθοράν, ὁ δὲ σπείρων εἰς τὸ πνεῦμα ἐκ\n\nτοῦ πνεύματος θερίσει ζωὴν αἰώνιον.\n ",
            "8":"\n τὸ δὲ καλὸν ποιοῦντες \n\nμὴ ἐνκακῶμεν, καιρῷ γὰρ ἰδίῳ θερίσομεν μὴ ἐκλυόμενοι.\n ",
            "9":"\n Ἄρα οὖν ὡς καιρὸν ἔχωμεν, ἐργαζώμεθα τὸ\n\nἀγαθὸν πρὸς πάντας, μάλιστα δὲ πρὸς τοὺς οἰκείους τῆς\n\nπίστεως.\n \n ",
            "10":"\n \n Ἴδετε πηλίκοις ὑμῖν γράμμασιν ἔγραψα τῇ ἐμῇ χειρί.\n ",
            "11":"\n Ὅσοι θέλουσιν εὐπροσωπῆσαι ἐν σαρκί, οὗτοι ἀναγκάζουσιν\n\nὑμᾶς περιτέμνεσθαι, μόνον ἵνα τῷ σταυρῷ τοῦ χριστοῦ [Ἰησοῦ] — μὴ διώκωνται·\n ",
            "12":"\n οὐδὲ γὰρ οἱ περιτεμνόμενοι\n\nαὐτοὶ νόμον φυλάσσουσιν, ἀλλὰ θέλουσιν ὑμᾶς\n\nπεριτέμνεσθαι ἵνα ἐν τῇ ὑμετέρᾳ σαρκὶ καυχήσωνται.\n ",
            "13":"\n ἐμοὶ δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ\n\nκυρίου ἡμῶν Ἰησοῦ Χριστοῦ, διʼ οὗ ἐμοὶ κόσμος ἐσταύρωται \n\nκἀγὼ κόσμῳ.\n ",
            "14":"\n οὔτε γὰρ περιτομή τι ἔστιν οὔτε\n\nἀκροβυστία, ἀλλὰ καινὴ κτίσις.\n ",
            "15":"\n καὶ ὅσοι τῷ κανόνι\n\nτούτῳ στοιχήσουσιν,\n εἰρήνη \n ἐπʼ αὐτοὺς καὶ ἔλεος, καὶ\n ἐπὶ τον Ἰσραὴλ \n τοῦ θεοῦ.\n ",
            "16":"\n \n Τοῦ λοιποῦ κόπους μοι μηδεὶς παρεχέτω, ἐγὼ γὰρ\n\nτὰ στίγματα τοῦ Ἰησοῦ ἐν τῷ σώματί μου βαστάζω.\n ",
            "17":"\n \n Ἡ χάρις τοῦ κυρίου [ἡμῶν] Ἰησοῦ Χριστοῦ μετὰ τοῦ\n\nπνεύματος ὑμῶν, ἀδελφοί· ἀμήν."
        }
    },
    "source":"Perseus Digital Library",
    "originalTitle":"Letter to the Galatians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}