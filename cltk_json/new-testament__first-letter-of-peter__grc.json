{
    "language":"grc",
    "englishTitle":"First Letter of Peter",
    "original-urn":"urn:cts:greekLit:tlg0031.tlg021.perseus-grc2",
    "author":"new testament",
    "urn":"urn:cts:greekLit:tlg0031.tlg021.perseus-grc2-simple",
    "text":{
        "0":{
            "0":"\n \n ΠΕΤΡΟΣ ἀπόστολος Ἰησοῦ Χριστοῦ ἐκλεκτοῖς παρεπιδήμοις\n\nδιασπορᾶς Πόντου, Γαλατίας, Καππαδοκίας,\n\nἈσίας, \n\nκαὶ Βιθυνίας,\n ",
            "1":"\n κατὰ πρόγνωσιν θεοῦ πατρός, ἐν\n\nἁγιασμῷ πνεύματος, εἰς ὑπακοὴν καὶ ῥαντισμὸν αἵματος\n\nἸησοῦ Χριστοῦ· χάρις ὑμῖν καὶ εἰρήνη πληθυνθείη.\n ",
            "2":"\n \n Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ\n\nΧριστοῦ, ὁ κατὰ τὸ πολὺ αὐτοῦ ἔλεος ἀναγεννήσας ἡμᾶς εἰς\n\nἐλπίδα ζῶσαν διʼ ἀναστάσεως Ἰησοῦ Χριστοῦ ἐκ νεκρῶν,\n ",
            "3":"\n εἰς κληρονομίαν ἄφθαρτον καὶ ἀμίαντον καὶ ἀμάραντον,\n ",
            "4":"\n τετηρημένην ἐν οὐρανοῖς εἰς ὑμᾶς τοὺς ἐν δυνάμει θεοῦ\n\nφρουρουμένους διὰ πίστεως εἰς σωτηρίαν ἑτοίμην ἀποκαλυφθῆναι \n\nἐν καιρῷ ἐσχάτῳ.\n ",
            "5":"\n ἐν ᾧ ἀγαλλιᾶσθε, ὀλίγον\n\nἄρτι εἰ δέον λυπηθέντες ἐν ποικίλοις πειρασμοῖς,\n ",
            "6":"\n ἵνα τὸ\n\n\n\n δοκίμιον ὑμῶν τῆς πίστεως πολυτιμότερον χρυσίου τοῦ\n\nἀπολλυμένου διὰ πυρὸς δὲ δοκιμαζομένου εὑρεθῇ εἰς ἔπαινον\n\nκαὶ δόξαν καὶ τιμὴν ἐν ἀποκαλύψει Ἰησοῦ Χριστοῦ.\n ",
            "7":"\n ὃν\n\nοὐκ ἰδόντες ἀγαπᾶτε, εἰς ὃν ἄρτι μὴ ὁρῶντες πιστεύοντες\n\nδὲ ἀγαλλιᾶτε χαρᾷ ἀνεκλαλήτῳ καὶ δεδοξασμένῃ,\n ",
            "8":"\n κομιζόμενοι\n\nτὸ τέλος τῆς πίστεως σωτηρίαν ψυχῶν.\n ",
            "9":"\n Περὶ\n\nἧς σωτηρίας ἐξεζήτησαν καὶ ἐξηραύνησαν προφῆται οἱ περὶ\n\nτῆς εἰς ὑμᾶς χάριτος προφητεύσαντες,\n ",
            "10":"\n ἐραυνῶντες εἰς τίνα\n\n\n\n ἢ ποῖον καιρὸν ἐδήλου τὸ ἐν αὐτοῖς πνεῦμα Χριστοῦ προμαρτυρόμενον \n\nτὰ εἰς Χριστὸν παθήματα καὶ τὰς μετὰ\n\nταῦτα δόξας·\n ",
            "11":"\n οἷς ἀπεκαλύφθη ὅτι οὐχ ἑαυτοῖς ὑμῖν δὲ\n\n\n\n διηκόνουν αὐτά, ἃ νῦν ἀνηγγέλη ὑμῖν διὰ τῶν εὐαγγελισαμένων\n \n ὑμᾶς πνεύματι ἁγίῳ ἀποσταλέντι ἀπʼ οὐρανοῦ,\n\nεἰς ἃ ἐπιθυμοῦσιν ἄγγελοι παρακύψαι.\n ",
            "12":"\n \n Διὸ ἀναζωσάμενοι τὰς ὀσφύας τῆς διανοίας ὑμῶν,\n\nνήφοντες τελείως, ἐλπίσατε ἐπὶ τὴν φερομένην ὑμῖν χάριν\n\nἐν ἀποκαλύψει Ἰησοῦ Χριστοῦ.\n ",
            "13":"\n ὡς τέκνα ὑπακοῆς, μὴ\n\nσυνσχηματιζόμενοι ταῖς πρότερον ἐν τῇ ἀγνοίᾳ ὑμῶν ἐπιθυμίαις,\n ",
            "14":"\n ἀλλὰ κατὰ τὸν καλέσαντα ὑμᾶς ἅγιον καὶ αὐτοὶ\n\nἅγιοι ἐν πάσῃ ἀναστροφῇ γενήθητε,\n ",
            "15":"\n διότι γέγραπται [ὅτι]\n Ἅγιοι ἔσεσθε, ὅτι ἐγὼ ἅγιος. \n ",
            "16":"\n καὶ εἰ\n πατέρα ἐπικαλεῖσθε \n τὸν ἀπροσωπολήμπτως κρίνοντα κατὰ τὸ ἑκάστου \n\nἔργον, ἐν φόβῳ τὸν τῆς παροικίας ὑμῶν χρόνον ἀναστράφητε·\n ",
            "17":"\n εἰδότες ὅτι\n οὐ \n φθαρτοῖς,\n ἀργυρίῳ \n ἢ χρυσίῳ,\n ἐλυτρώθητε \n ἐκ τῆς ματαίας ὑμῶν ἀναστροφῆς πατροπαραδότου,\n ",
            "18":"\n ἀλλὰ τιμίῳ αἵματι ὡς ἀμνοῦ ἀμώμου καὶ ἀσπίλου\n\nΧριστοῦ,\n ",
            "19":"\n προεγνωσμένου μὲν πρὸ. \n\nκαταβολῆς κόσμου,\n ",
            "20":"\n φανερωθέντος δὲ ἐπʼ ἐσχάτου τῶν χρόνων διʼ ὑμᾶς τοὺς\n\nδιʼ αὐτοῦ πιστοὺς εἰς θεὸν τὸν ἐγείραντα αὐτὸν ἐκ νεκρῶν\n\nκαὶ δόξαν αὐτῷ δόντα, ὥστε τὴν πίστιν ὑμῶν καὶ ἐλπίδα\n\nεἶναι εἰς θεόν.\n ",
            "21":"\n Τὰς ψυχὰς ὑμῶν ἡγνικότες ἐν\n\nτῇ ὑπακοῇ τῆς ἀληθείας εἰς φιλαδελφίαν ἀνυπόκριτον ἐκ\n\nκαρδίας ἀλλήλους ἀγαπήσατε ἐκτενῶς,\n ",
            "22":"\n ἀναγεγεννημένοι\n\nοὐκ ἐκ σπορᾶς φθαρτῆς ἀλλὰ ἀφθάρτου, διὰ λόγου\n ζῶντος θεοῦ καὶ μένοντος· \n ",
            "23":"\n διότι\n \n \n πᾶσα σὰρξ \n ὡς\n χόρτος, \n \n \n καὶ πᾶσα δόξα \n αὐτῆς\n ὡς ἄνθος χόρτου· \n \n \n ἐξηράνθη ὁ χόρτος, \n \n \n καὶ τὸ ἄνθος ἐξέπεσεν· \n ",
            "24":"\n \n \n τὸ δὲ ῥῆμα Κυρίου μένει εἰς τὸν αἰῶνα. \n \n "
        },
        "1":{
            "0":"\n \n τοῦτο δέ ἐστιν τὸ ῥῆμα τὸ εὐαγγελισθὲν εἰς ὑμᾶς. Ἀποθέμενοι \n\nοὖν πᾶσαν κακίαν καὶ πάντα δόλον καὶ ὑπόκρισιν \n\nκαὶ φθόνους καὶ πάσας καταλαλιάς,\n ",
            "1":"\n ὡς ἀρτιγέννητα \n\nβρέφη τὸ λογικὸν ἄδολον γάλα ἐπιποθήσατε, ἵνα ἐν\n\nαὐτῷ αὐξηθῆτε εἰς σωτηρίαν,\n ",
            "2":"\n εἰ\n ἐγεύσασθε ὅτι χρηστὸς \n \n ὁ κύριος. \n ",
            "3":"\n πρὸς ὃν προσερχόμενοι,\n λίθον \n ζῶντα, ὑπὸ ἀνθρώπων\n\nμὲν\n ἀποδεδοκιμασμένον \n παρὰ δὲ θεῷ\n ἐκλεκτὸν ἔντιμον \n ",
            "4":"\n καὶ αὐτοὶ ὡς λίθοι ζῶντες οἰκοδομεῖσθε οἶκος\n\nπνευματικὸς εἰς ἱεράτευμα ἅγιον, ἀνενέγκαι πνευματικὰς\n\nθυσίας εὐπροσδέκτους θεῷ διὰ Ἰησοῦ Χριστοῦ·\n ",
            "5":"\n διότι\n\nπεριέχει ἐν γραφῇ\n \n Ἰδοὺ τίθημι ἐν Σιὼν λίθον ἐκλεκτὸν ἀκρογωνι \n αῖον ἔντιμον, \n καὶ ὁ πιστεύων ἐπʼ αὐτῷ οὐ μὴ καταισχυνθῇ. \n \n ",
            "6":"\n \n ὑμῖν οὖν ἡ τιμὴ τοῖς πιστεύουσιν· ἀπιστοῦσιν δὲ\n λίθος ὃν ἀπεδοκίμασαν οἱ οἰκοδομοῦντες οὗτος ἐγενήθη εἰς κεφαλὴν γωνίας \n ",
            "7":"\n καὶ\n λίθος προσκόμματος καὶ πέτρα σκανδάλου· \n οἳ προσκόπτουσιν τῷ λόγῳ ἀπειθοῦντες· \n\nεἰς ὃ καὶ ἐτέθησαν.\n ",
            "8":"\n ὑμεῖς δὲ\n \n γένος ἐκλεκτόν, βασίλειον\n\nἱεράτευμα, ἔθνος ἅγιον, λαὸς εἰς περιποίησιν,\n\nὅπως τὰς ἀρετὰς ἐξαγγείλητε\n \n τοῦ ἐκ σκότους ὑμᾶς\n\nκαλέσαντος εἰς τὸ θαυμαστὸν αὐτοῦ φῶς·\n ",
            "9":"\n οἵ ποτε\n οὐ λαὸς \n νῦν δὲ\n λαὸς θεοῦ, \n οἱ\n οὐκ ἠλεημένοι \n νῦν δὲ\n ἐλεηθέντες. \n ",
            "10":"\n \n Ἀγαπητοί, παρακαλῶ ὡς\n παροίκους καὶ παρεπιδήμους \n ἀπέχεσθαι τῶν σαρκικῶν ἐπιθυμιῶν, αἵτινες στρατεύονται \n\nκατὰ τῆς ψυχῆς·\n ",
            "11":"\n τὴν ἀναστροφὴν ὑμῶν ἐν τοῖς\n\nἔθνεσιν ἔχοντες καλήν, ἵνα, ἐν ᾧ καταλαλοῦσιν ὑμῶν ὡς\n\nκακοποιῶν, ἐκ τῶν καλῶν ἔργων ἐποπτεύοντες δοξάσωσι\n\nτὸν θεὸν\n ἐν ἡμέρᾳ ἐπισκοπῆς. \n ",
            "12":"\n \n Ὑποτάγητε πάσῃ ἀνθρωπίνῃ κτίσει διὰ τὸν κύριον·\n ",
            "13":"\n εἴτε βασιλεῖ ὡς ὑπερέχοντι, εἴτε ἡγεμόσιν ὡς διʼ αὐτοῦ\n\nπεμπομένοις εἰς ἐκδίκησιν κακοποιῶν ἔπαινον δὲ ἀγαθοποιῶν· \n?̔\n ",
            "14":"\n ὅτι οὕτως ἐστὶν τὸ θέλημα τοῦ θεοῦ, \n\nἀγαθοποιοῦντας\n\nφιμοῖν τὴν τῶν ἀφρόνων ἀνθρώπων ἀγνωσίαν·̓\n ",
            "15":"\n ὡς ἐλεύθεροι, \n\nκαὶ μὴ ὡς ἐπικάλυμμα ἔχοντες τῆς κακίας\n\nτὴν ἐλευθερίαν, ἀλλʼ ὡς θεοῦ δοῦλοι.\n ",
            "16":"\n πάντας τιμήσατε,\n\nτὴν ἀδελφότητα ἀγαπᾶτε,\n τὸν θεὸν φοβεῖσθε, τὸν βασιλέα \n \n τιμᾶτε.\n ",
            "17":"\n Οἱ οἰκέται ὑποτασσόμενοι ἐν παντὶ\n\nφόβῳ τοῖς δεσπόταις, οὐ μόνον τοῖς ἀγαθοῖς καὶ ἐπιεικέσιν\n\nἀλλὰ καὶ τοῖς σκολιοῖς.\n ",
            "18":"\n τοῦτο γὰρ χάρις εἰ διὰ συνείδησιν\n\nθεοῦ ὑποφέρει τις λύπας πάσχων ἀδίκως·\n ",
            "19":"\n ποῖον γὰρ κλέος\n\nεἰ ἁμαρτάνοντες καὶ κολαφιζόμενοι ὑπομενεῖτε; ἀλλʼ εἰ ἀγαθοποιοῦντες \n\nκαὶ πάσχοντες ὑπομενεῖτε, τοῦτο χάρις παρὰ\n\nθεῷ.\n ",
            "20":"\n εἰς τοῦτο γὰρ ἐκλήθητε, ὅτι καὶ Χριστὸς ἔπαθεν\n\nὑπὲρ ὑμῶν, ὑμῖν ὑπολιμπάνων ὑπογραμμὸν ἵνα ἐπακολουθήσητε \n\nτοῖς ἴχνεσιν αὐτοῦ·\n ",
            "21":"\n ὃς\n ἁμαρτίαν οὐκ ἐποίησεν οὐδὲ εὑρέθη δόλος ἐν τῷ στόματι αὐτοῦ· \n ",
            "22":"\n ὃς λοιδορούμενος \n\nοὐκ ἀντελοιδόρει, πάσχων οὐκ ἠπείλει, παρεδίδου \n\nδὲ τῷ κρίνοντι δικαίως·\n ",
            "23":"\n ὃς\n τὰς ἁμαρτίας \n ἡμῶν\n αὐτὸς ἀνήνεγκεν \n ἐν τῷ σώματι αὐτοῦ ἐπὶ τὸ ξύλον, ἵνα ταῖς\n\nἁμαρτίαις ἀπογενόμενοι τῇ δικαιοσύνῃ ζήσωμεν· οὗ\n τῷ μώλωπι ἰάθητε. \n ",
            "24":"\n ἦτε γὰρ\n ὡς πρόβατα πλανώμενοι, \n ἀλλὰ ἐπεστράφητε νῦν ἐπὶ τὸν ποιμένα καὶ ἐπίσκοπον τῶν\n\nψυχῶν ὑμῶν."
        },
        "2":{
            "0":"\n Ὁμοίως γυναῖκες ὑποτασσόμεναι\n\nτοῖς ἰδίοις ἀνδράσιν, ἵνα εἴ τινες ἀπειθοῦσιν τῷ λόγῳ διὰ \n\nτῆς τῶν γυναικῶν ἀναστροφῆς ἄνευ λόγου κερδηθήσονται\n ",
            "1":"\n ἐποπτεύσαντες τὴν ἐν φόβῳ ἁγνὴν ἀναστροφὴν ὑμῶν.\n ",
            "2":"\n ὧν ἔστω οὐχ ὁ ἔξωθεν ἐμπλοκῆς τριχῶν καὶ περιθέσεως\n\nχρυσίων ἢ ἐνδύσεως ἱματίων κόσμος,\n ",
            "3":"\n ἀλλʼ ὁ κρυπτὸς τῆς\n\nκαρδίας ἄνθρωπος ἐν τῷ ἀφθάρτῳ τοῦ ἡσυχίου καὶ πραέως \n\nπνεύματος, ὅ ἐστιν ἐνώπιον τοῦ θεοῦ πολυτελές.\n ",
            "4":"\n οὕτως γάρ\n\nποτε καὶ αἱ ἅγιαι γυναῖκες αἱ ἐλπίζουσαι εἰς θεὸν ἐκόσμουν\n\nἑαυτάς, ὑποτασσόμεναι τοῖς ἰδίοις ἀνδράσιν,\n ",
            "5":"\n ὡς Σάρρα \n\nὑπήκουεν τῷ Ἀβραάμ,\n κύριον \n αὐτὸν καλοῦσα· ἧς ἐγενήθητε \n\nτέκνα ἀγαθοποιοῦσαι καὶ\n μὴ φοβούμεναι \n μηδεμίαν\n πτόησιν. \n ",
            "6":"\n Οἱ ἄνδρες ὁμοίως συνοικοῦντες κατὰ\n\nγνῶσιν, ὡς ἀσθενεστέρῳ σκεύει τῷ γυναικείῳ ἀπονέμοντες.\n\nτιμήν, ὡς καὶ συνκληρονόμοι χάριτος ζωῆς, εἰς τὸ μὴ \n\nἐγκόπτεσθαι τὰς προσευχὰς ὑμῶν.\n ",
            "7":"\n Τὸ δὲ τέλος \n\nπάντες ὁμόφρονες, συμπαθεῖς, φιλάδελφοι, εὔσπλαγχνοι,\n \n ταπεινόφρονες,\n ",
            "8":"\n μὴ ἀποδιδόντες κακὸν ἀντὶ κακοῦ\n\nἢ λοιδορίαν ἀντὶ λοιδορίας τοὐναντίον δὲ εὐλογοῦντες,\n\nὅτι εἰς τοῦτο ἐκλήθητε ἵνα εὐλογίαν κληρονομήσητε.\n ",
            "9":"\n \n \n ὁ γὰρ\n θέλων ζωὴν ἀγαπᾷν \n \n \n καὶ ἰδεῖν ἡμέρας ἀγαθάς \n \n \n παυσάτω τὴν γλῶσσαν ἀπὸ κακοῦ \n \n \n καὶ χείλη τοῦ μὴ λαλῆσαι δόλον, \n ",
            "10":"\n \n \n ἐκκλινάτω \n δὲ\n ἀπὸ κακοῦ καὶ ποιησάτω ἀγαθόν, \n \n \n ζητησάτω εἰρήνην καὶ διωξάτω αὐτήν. \n ",
            "11":"\n \n \n ὅτι\n ὀφθαλμοὶ Κυρίου ἐπὶ δικαίους \n \n \n καὶ ὦτα αὐτοῦ εἰς δέησιν αὐτῶν, \n \n \n πρόσωπον δὲ Κυρίου ἐπὶ ποιοῦντας κακά. \n \n \n ",
            "12":"\n \n Καὶ τίς ὁ κακώσων ὑμᾶς ἐὰν τοῦ ἀγαθοῦ ζηλωταὶ\n\nγένησθε;\n ",
            "13":"\n ἀλλʼ εἰ καὶ πάσχοιτε διὰ δικαιοσύνην, \n\nμακάριοι.\n \n τὸν δὲ φόβον αὐτῶν μὴ φοβηθῆτε μηδὲ ταραχθῆτε, \n ",
            "14":"\n κύριον\n \n δὲ τὸν Χριστὸν\n ἁγιάσατε \n ἐν ταῖς καρδίαις ὑμῶν,\n\nἕτοιμοι ἀεὶ πρὸς ἀπολογίαν παντὶ τῷ αἰτοῦντι ὑμᾶς λόγον\n\nπερὶ τῆς ἐν ὑμῖν ἐλπίδος, ἀλλὰ μετὰ πραΰτητος καὶ φόβου,\n\nσυνείδησιν ἔχοντες ἀγαθήν,\n ",
            "15":"\n ἵνα ἐν ᾧ καταλαλεῖσθε καταισχυνθῶσιν\n\nοἱ ἐπηρεάζοντες ὑμῶν τὴν ἀγαθὴν ἐν Χριστῷ\n\nἀναστροφήν.\n ",
            "16":"\n κρεῖττον γὰρ ἀγαθοποιοῦντας, εἰ θέλοι τὸ\n\nθέλημα τοῦ θεοῦ, πάσχειν ἢ κακοποιοῦντας.\n ",
            "17":"\n ὅτι καὶ Χριστὸς ἅπαξ περὶ ἁμαρτιῶν ἀπέθανεν, δίκαιος ὑπὲρ ἀδίκων,\n\nἵνα ὑμᾶς προσαγάγῃ τῷ θεῷ, θανατωθεὶς μὲν σαρκὶ\n\nζωοποιηθεὶς δὲ πνεύματι·\n ",
            "18":"\n ἐν ᾧ καὶ τοῖς ἐν φυλακῇ πνεύμασιν\n\nπορευθεὶς ἐκήρυξεν,\n ",
            "19":"\n ἀπειθήσασίν ποτε ὅτε ἀπεξεδέχετο\n\nἡ τοῦ θεοῦ μακροθυμία ἐν ἡμέραις Νῶε κατασκευαζομένης \n\nκιβωτοῦ εἰς ἣν ὀλίγοι, τοῦτʼ ἔστιν ὀκτὼ ψυχαί,\n\n\n\n διεσώθησαν διʼ ὕδατος.\n ",
            "20":"\n ὃ καὶ ὑμᾶς ἀντίτυπον νῦν σώζει\n\nβάπτισμα, οὐ σαρκὸς ἀπόθεσις ῥύπου ἀλλὰ συνειδήσεως\n\nἀγαθῆς ἐπερώτημα εἰς θεόν, διʼ ἀναστάσεως Ἰησοῦ Χριστοῦ,\n ",
            "21":"\n ὅς ἐστιν\n ἐν δεξιᾷ θεοῦ \n πορευθεὶς εἰς οὐρανὸν ὑποταγέντων\n\n\n\nαὐτῷ ἀγγέλων καὶ ἐξουσιῶν καὶ δυνάμεων."
        },
        "3":{
            "0":"\n Χριστοῦ\n \n οὖν παθόντος σαρκὶ καὶ ὑμεῖς τὴν αὐτὴν ἔννοιαν\n\nὁπλίσασθε, \n\nὅτι ὁ παθὼν σαρκὶ πέπαυται ἁμαρτίαις,\n ",
            "1":"\n εἰς \n\nτὸ μηκέτι ἀνθρώπων ἐπιθυμίαις ἀλλὰ θελήματι θεοῦ τὸν\n\nἐπίλοιπον ἐν σαρκὶ βιῶσαι χρόνον.\n ",
            "2":"\n ἀρκετὸς γὰρ ὁ παρεληλυθὼς \n\nχρόνος τὸ βούλημα τῶν ἐθνῶν κατειργάσθαι,\n\nπεπορευμένους ἐν ἀσελγείαις, ἐπιθυμίαις, οἰνοφλυγίαις,\n\nκώμοις, πότοις, καὶ ἀθεμίτοις εἰδωλολατρίαις.\n ",
            "3":"\n ἐν ᾧ ξενίζονται \n\nμὴ συντρεχόντων ὑμῶν εἰς τὴν αὐτὴν τῆς ἀσωτίας\n\nἀνάχυσιν, \n\nβλασφημοῦντες·\n ",
            "4":"\n οἳ ἀποδώσουσιν λόγον τῷ\n\nἑτοίμως κρίνοντι ζῶντας καὶ νεκρούς·\n ",
            "5":"\n εἰς τοῦτο γὰρ καὶ\n\nνεκροῖς εὐηγγελίσθη ἵνα κριθῶσι μὲν κατὰ ἀνθρώπους\n\nσαρκὶ ζῶσι δὲ κατὰ θεὸν πνεύματι.\n ",
            "6":"\n \n Πάντων δὲ τὸ τέλος ἤγγικεν. σωφρονήσατε οὖν καὶ\n\nνήψατε εἰς προσευχάς·\n ",
            "7":"\n πρὸ πάντων τὴν εἰς ἑαυτοὺς ἀγάπην\n\nἐκτενῆ ἔχοντες, \n\nὅτι\n ἀγάπη καλύπτει \n πλῆθος\n \n ἁμαρτιῶν· \n ",
            "8":"\n \n φιλόξενοι εἰς ἀλλήλους ἄνευ γογγυσμοῦ·\n ",
            "9":"\n ἕκαστος καθὼς\n\nἔλαβεν χάρισμα, εἰς ἑαυτοὺς αὐτὸ διακονοῦντες ὡς καλοὶ\n\nοἰκονόμοι ποικίλης χάριτος θεοῦ·\n ",
            "10":"\n εἴ τις λαλεῖ, \n\nὡς λόγιαθεοῦ· εἴ τις διακονεῖ, ὡς ἐξ ἰσχύος ἧς χορηγεῖ ὁ θεός· ἵνα\n\nἐν πᾶσιν δοξάζηται ὁ θεὸς διὰ Ἰησοῦ Χριστοῦ, ᾧ ἐστὶν\n\nἡ δόξα καὶ τὸ κράτος εἰς τοὺς αἰῶνας τῶν αἰώνων· ἀμήν.\n ",
            "11":"\n \n Ἀγαπητοί, μὴ ξενίζεσθε τῇ ἐν ὑμῖν πυρώσει πρὸς\n\nπειρασμὸν ὑμῖν γινομένῃ ὡς ξένου ὑμῖν συμβαίνοντος,\n ",
            "12":"\n ἀλλὰ καθὸ κοινωνεῖτε τοῖς τοῦ Χριστοῦ παθήμασιν χαίρετε, \n\nἵνα καὶ ἐν τῇ ἀποκαλύψει τῆς δόξης αὐτοῦ χαρῆτε\n\nἀγαλλιώμενοι.\n ",
            "13":"\n εἰ\n ὀνειδίζεσθε \n ἐν ὀνόματι\n Χριστοῦ, \n μακάριοι, \n\nὅτι τὸ τῆς δόξης καὶ\n τὸ τοῦ θεοῦ πνεῦμα ἐφʼ \n ὑμᾶς\n ἀναπαύεται. \n ",
            "14":"\n μὴ γάρ τις ὑμῶν πασχέτω ὡς φονεὺς ἢ\n\nκλέπτης ἢ κακοποιὸς ἢ ὡς ἀλλοτριεπίσκοπος·\n ",
            "15":"\n εἰ δὲ ὡς\n\nΧριστιανός, μὴ αἰσχυνέσθω, δοξαζέτω δὲ τὸν θεὸν ἐν τῷ\n\nὀνόματι τούτῳ.\n ",
            "16":"\n ὅτι [ὁ] καιρὸς τοῦ\n ἄρξασθαι \n τὸ κρίμα\n ἀπὸ τοῦ οἴκου \n τοῦ θεοῦ· εἰ δὲ πρῶτον ἀφʼ ἡμῶν, τί τὸ\n \n τέλος τῶν ἀπειθούντων τῷ τοῦ θεοῦ εὐαγγελίῳ;\n ",
            "17":"\n καὶ εἰ\n ὁ \n δίκαιος μόλις σώζεται, ὁ [δὲ] ἀσεβὴς καὶ ἁμαρτωλὸς ποῦ φανεῖται; \n ",
            "18":"\n ὥστε καὶ οἱ πάσχοντες κατὰ τὸ θέλημα\n\n\n\n τοῦ θεοῦ πιστῷ κτίστῃ παρατιθέσθωσαν τὰς ψυχὰς ἐν\n\nἀγαθοποιίᾳ."
        },
        "4":{
            "0":"\n \n Πρεσβυτέρους οὖν ἐν ὑμῖν παρακαλῶ ὁ συνπρεσβύτερος\n\nκαὶ μάρτυς τῶν τοῦ Χριστοῦ παθημάτων, ὁ καὶ τῆς\n\nμελλούσης ἀποκαλύπτεσθαι δόξης κοινωνός,\n ",
            "1":"\n ποιμάνατε\n\n\n\n τὸ ἐν ὑμῖν ποίμνιον τοῦ θεοῦ, μὴ ἀναγκαστῶς ἀλλὰ ἑκουσίως, \n\nμηδὲ αἰσχροκερδῶς ἀλλὰ προθύμως,\n ",
            "2":"\n μηδʼ ὡς κατακυριεύοντες\n\nτῶν κλήρων ἀλλὰ τύποι γινόμενοι τοῦ ποιμνίου·\n ",
            "3":"\n καὶ φανερωθέντος τοῦ ἀρχιποίμενος κομιεῖσθε τὸν ἀμαράντινον\n\nτῆς δόξης στέφανον.\n ",
            "4":"\n Ὁμοίως, νεώτεροι, ὑποτάγητε\n\nπρεσβυτέροις. Πάντες δὲ ἀλλήλοις τὴν ταπεινοφροσύνην\n\nἐγκομβώσασθε, ὅτι\n [ὁ] θεὸς ὑπερηφάνοις ἀντιτάσσεται ταπεινοῖς δὲ δίδωσιν χάριν. \n ",
            "5":"\n \n Ταπεινώθητε οὖν ὑπὸ τὴν κραταιὰν χεῖρα τοῦ θεοῦ, ἵνα\n\nὑμᾶς ὑψώσῃ ἐν καιρῷ,\n ",
            "6":"\n πᾶσαν\n τὴν μέριμναν ὑμῶν ἐπιρίψαντες ἐπʼ \n αὐτόν, ὅτι αὐτῷ μέλει περὶ ὑμῶν.\n ",
            "7":"\n Νήψατε,\n\nγρηγορήσατε. ὁ ἀντίδικος ὑμῶν διάβολος ὡς λέων ὠρυόμενος περιπατεῖ ζητῶν καταπιεῖν·\n ",
            "8":"\n ᾧ ἀντίστητε στερεοὶ\n\nτῇ πίστει, εἰδότες τὰ αὐτὰ τῶν παθημάτων τῇ ἐν τῷ κόσμῳ\n\nὑμῶν ἀδελφότητι ἐπιτελεῖσθαι.\n ",
            "9":"\n Ὁ δὲ θεὸς πάσης χάριτος,\n\n\n\n ὁ καλέσας ὑμᾶς εἰς τὴν αἰώνιον αὐτοῦ δόξαν ἐν Χριστῷ,\n\nὀλίγον παθόντας αὐτὸς καταρτίσει, στηρίξει, σθενώσει.\n ",
            "10":"\n αὐτῷ τὸ κράτος εἰς τοὺς αἰῶνας· ἀμήν.\n ",
            "11":"\n \n Διὰ Σιλουανοῦ ὑμῖν τοῦ πιστοῦ ἀδελφοῦ, ὡς λογίζομαι,\n\nδιʼ ὀλίγων ἔγραψα, παρακαλῶν καὶ ἐπιμαρτυρῶν ταύτην\n\nεἶναι ἀληθῆ χάριν τοῦ θεοῦ· εἰς ἣν στῆτε.\n ",
            "12":"\n Ἀσπάζεται\n\nὑμᾶς ἡ ἐν Βαβυλῶνι συνεκλεκτὴ καὶ Μάρκος ὁ υἱός\n\nμου.\n ",
            "13":"\n Ἀσπάσασθε ἀλλήλους ἐν φιλήματι ἀγάπης.\n \n Εἰρήνη ὑμῖν πᾶσιν τοῖς ἐν Χριστῷ."
        }
    },
    "source":"Perseus Digital Library",
    "originalTitle":"First Letter of Peter",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}