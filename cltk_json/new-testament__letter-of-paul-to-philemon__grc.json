{
    "language":"grc",
    "englishTitle":"Letter of Paul to Philemon",
    "original-urn":"urn:cts:greekLit:tlg0031.tlg018.perseus-grc2",
    "author":"new testament",
    "urn":"urn:cts:greekLit:tlg0031.tlg018.perseus-grc2-simple",
    "text":{
        "0":{
            "0":"\n \n ΠΑΥΛΟΣ δέσμιος Χριστοῦ Ἰησοῦ καὶ Τιμόθεος ὁ\n\nἀδελφὸς Φιλήμονι τῷ ἀγαπητῷ καὶ συνεργῷ ἡμῶν\n ",
            "1":"\n καὶ\n\nἈπφίᾳ τῇ ἀδελφῇ καὶ Ἀρχίππῳ τῷ συνστρατιώτῃ ἡμῶν\n\nκαὶ τῇ κατʼ οἶκόν σου ἐκκλησίᾳ·\n ",
            "2":"\n χάρις ὑμῖν καὶ εἰρήνη\n\nἀπὸ θεοῦ πατρὸς ἡμῶν καὶ κυρίου Ἰησοῦ Χριστοῦ.\n ",
            "3":"\n \n Εὐχαριστῶ τῷ θεῷ μου πάντοτε μνείαν σου ποιούμενος\n\nἐπὶ τῶν προσευχῶν μου,\n ",
            "4":"\n ἀκούων σου τὴν ἀγάπην καὶ τὴν\n\nπίστιν ἣν ἔχεις εἰς τὸν κύριον Ἰησοῦν καὶ εἰς πάντας τοὺς \n\nἁγίους,\n ",
            "5":"\n ὅπως ἡ κοινωνία τῆς πίστεώς σου ἐνεργὴς γένηται\n\nἐν ἐπιγνώσει παντὸς ἀγαθοῦ [τοῦ] ἐν ἡμῖν εἰς Χριστόν·\n ",
            "6":"\n χαρὰν γὰρ πολλὴν ἔσχον καὶ παράκλησιν ἐπὶ τῇ ἀγάπῃ\n\nσου, ὅτι τὰ σπλάγχνα τῶν ἁγίων ἀναπέπαυται διὰ σοῦ,\n\nἀδελφέ.\n ",
            "7":"\n Διό, πολλὴν ἐν Χριστῷ παρρησίαν\n\nἔχων ἐπιτάσσειν σοι τὸ ἀνῆκον,\n ",
            "8":"\n διὰ τὴν ἀγάπην μᾶλλον\n\nπαρακαλῶ, τοιοῦτος ὢν ὡς Παῦλος πρεσβύτης νυνὶ δὲ \n\nκαὶ δέσμιος Χριστοῦ Ἰησοῦ,—\n ",
            "9":"\n παρακαλῶ σε περὶ τοῦ\n\nἐμοῦ τέκνου,\n ",
            "10":"\n ὃν ἐγέννησα ἐν τοῖς δεσμοῖς Ὀνήσιμον, τόν\n\nποτέ σοι ἄχρηστον νυνὶ δὲ σοὶ καὶ ἐμοὶ εὔχρηστον,\n ",
            "11":"\n ὃν \n\nἀνέπεμψά σοι αὐτόν, \n\nτοῦτʼ ἔστιν τὰ ἐμὰ σπλάγχνα·\n ",
            "12":"\n ὃν\n\nἐγὼ ἐβουλόμην πρὸς ἐμαυτὸν κατέχειν, ἵνα ὑπὲρ σοῦ μοι\n\nδιακονῇ ἐν τοῖς δεσμοῖς τοῦ εὐαγγελίου,\n ",
            "13":"\n χωρὶς δὲ τῆς\n\nσῆς γνώμης οὐδὲν ἠθέλησα ποιῆσαι, ἵνα μὴ ὡς κατὰ\n\nἀνάγκην τὸ ἀγαθόν σου ᾖ ἀλλὰ κατὰ ἑκούσιον.\n ",
            "14":"\n τάχα\n\nγὰρ διὰ τοῦτο ἐχωρίσθη πρὸς ὥραν ἵνα αἰώνιον αὐτὸν\n\nἀπέχῃς,\n ",
            "15":"\n οὐκέτι ὡς δοῦλον ἀλλὰ ὑπὲρ δοῦλον, ἀδελφὸν\n \n ἀγαπητόν, μάλιστα ἐμοί, πόσῳ δὲ μᾶλλον σοὶ καὶ ἐν\n\nσαρκὶ καὶ ἐν κυρίῳ.\n ",
            "16":"\n εἰ οὖν με ἔχεις κοινωνόν, προσλαβοῦ\n\nαὐτὸν ὡς ἐμέ.\n ",
            "17":"\n εἰ δέ τι ἠδίκησέν σε ἢ ὀφείλει,\n\nτοῦτο ἐμοὶ ἐλλόγα·\n ",
            "18":"\n ἐγὼ Παῦλος ἔγραψα τῇ ἐμῇ χειρί,\n\nἐγὼ ἀποτίσω· ἵνα μὴ λέγω σοι ὅτι καὶ σεαυτόν μοι προσοφείλεις.\n ",
            "19":"\n ναί, \n\nἀδελφέ, ἐγώ σου ὀναίμην ἐν κυρίῳ· ἀνάπαυσόν\n\nμου τὰ σπλάγχνα ἐν Χριστῷ.\n ",
            "20":"\n \n Πεποιθὼς τῇ ὑπακοῇ σου ἔγραψά σοι, εἰδὼς ὅτι καὶ\n\nὑπὲρ ἃ λέγω ποιήσεις.\n ",
            "21":"\n ἅμα δὲ καὶ ἑτοίμαζέ μοι ξενίαν,\n\nἐλπίζω γὰρ ὅτι διὰ τῶν προσευχῶν ἱμῶν χαρισθήσομαι\n\nὑμῖν.\n ",
            "22":"\n \n Ἀσπάζεταί σε Ἐπαφρᾶς ὁ συναιχμάλωτός μου ἐν\n\nΧριστῷ Ἰησοῦ,\n ",
            "23":"\n Μάρκος, Ἀρίσταρχος, Δημᾶς, Λουκᾶς,\n\nοἱ συνεργοί μου.\n ",
            "24":"\n \n Ἡ χάρις τοῦ κυρίου Ἰησοῦ Χριστοῦ μετὰ τοῦ πνεύματος\n\nὑμῶν.\n \n "
        }
    },
    "source":"Perseus Digital Library",
    "originalTitle":"Letter of Paul to Philemon",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}