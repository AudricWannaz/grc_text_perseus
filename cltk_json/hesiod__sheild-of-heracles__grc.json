{
    "language":"grc",
    "englishTitle":"Sheild of Heracles",
    "original-urn":"urn:cts:greekLit:tlg0020.tlg003.perseus-grc2",
    "author":"hesiod",
    "urn":"urn:cts:greekLit:tlg0020.tlg003.perseus-grc2-simple",
    "text":{
        "0":"\n ἢ οἵη προλιποῦσα δόμους καὶ πατρίδα γαῖαν",
        "1":"ἤλυθεν ἐς Θήβας μετʼ ἀρήιον Ἀμφιτρύωνα",
        "2":"Ἀλκμήνη, θυγάτηρ λαοσσόου Ἠλεκτρύωνος·",
        "3":"ἥ ῥα γυναικῶν φῦλον ἐκαίνυτο θηλυτεράων",
        "4":"εἴδεΐ τε μεγέθει τε· νόον γε μὲν οὔ τις ἔριζε",
        "5":"τάων, ἃς θνηταὶ θνητοῖς τέκον εὐνηθεῖσαι.",
        "6":"τῆς καὶ ἀπὸ κρῆθεν βλεφάρων τʼ ἄπο κυανεάων",
        "7":"τοῖον ἄηθʼ οἶόν τε πολυχρύσου Ἀφροδίτης.",
        "8":"ἣ δὲ καὶ ὣς κατὰ θυμὸν ἑὸν τίεσκεν ἀκοίτην,",
        "9":"ὡς οὔ πώ τις ἔτισε γυναικῶν θηλυτεράων·",
        "10":"ἦ μέν οἱ πατέρʼ ἐσθλὸν ἀπέκτανε ἶφι δαμάσσας,",
        "11":"χωσάμενος περὶ βουσί· λιπὼν δʼ ὅ γε πατρίδα γαῖαν",
        "12":"ἐς Θήβας ἱκέτευσε φερεσσακέας Καδμείους.",
        "13":"ἔνθʼ ὅ γε δώματʼ ἔναιε σὺν αἰδοίῃ παρακοίτι",
        "14":"νόσφιν ἄτερ φιλότητος ἐφιμέρου, οὐδέ οἱ ἦεν",
        "15":"πρὶν λεχέων ἐπιβῆναι ἐυσφύρου Ἠλεκτρυώνης,",
        "16":"πρίν γε φόνον τίσαιτο κασιγνήτων μεγαθύμων",
        "17":"ἧς ἀλόχου, μαλερῷ δὲ καταφλέξαι πυρὶ κώμας",
        "18":"ἀνδρῶν ἡρώων Ταφίων ἰδὲ Τηλεβοάων.",
        "19":"τὼς γάρ οἱ διέκειτο, θεοὶ δʼ ἐπὶ μάρτυροι ἦσαν·",
        "20":"τῶν ὅ γʼ ὀπίζετο μῆνιν, ἐπείγετο δʼ ὅττι τάχιστα",
        "21":"ἐκτελέσαι μέγα ἔργον, ὅ οἱ Διόθεν θέμις ἦεν.",
        "22":"τῷ δʼ ἅμα ἱέμενοι πολέμοιό τε φυλόπιδός τε",
        "23":"Βοιωτοὶ πλήξιπποι, ὑπὲρ σακέων πνείοντες,",
        "24":"Λοκροί τʼ ἀγχέμαχοι καὶ Φωκῆες μεγάθυμοι",
        "25":"ἕσποντʼ· ἦρχε δὲ τοῖσιν ἐὺς πάις Ἀλκαίοιο",
        "26":"κυδιόων λαοῖσι. πατὴρ δʼ ἀνδρῶν τε θεῶν τε",
        "27":"ἄλλην μῆτιν ὕφαινε μετὰ φρεσίν, ὥς ῥα θεοῖσιν",
        "28":"ἀνδράσι τʼ ἀλφηστῇσιν ἀρῆς ἀλκτῆρα φυτεύσαι.",
        "29":"ὦρτο δʼ ἀπʼ Οὐλύμποιο δόλον φρεσὶ βυσσοδομεύων,",
        "30":"ἱμείρων φιλότητος ἐυζώνοιο γυναικός,",
        "31":"ἐννύχιος· τάχα δʼ ἷξε Τυφαόνιον· τόθεν αὖτις",
        "32":"Φίκιον ἀκρότατον προσεβήσατο μητίετα Ζεύς.",
        "33":"ἔνθα καθεζόμενος φρεσὶ μήδετο θέσκελα ἔργα·",
        "34":"αὐτῇ μὲν γὰρ νυκτὶ τανυσφύρου Ἠλεκτρυώνης",
        "35":"εὐνῇ καὶ φιλότητι μίγη, τέλεσεν δʼ ἄρʼ ἐέλδωρ·",
        "36":"αὐτῇ δʼ Ἀμφιτρύων λαοσσόος, ἀγλαὸς ἥρως,",
        "37":"ἐκτελέσας μέγα ἔργον ἀφίκετο ὅνδε δόμονδε.",
        "38":"οὐδʼ ὅ γʼ ἐπὶ δμῶας καὶ ποιμένας ἀγροιώτας",
        "39":"ὦρτʼ ἰέναι, πρίν γʼ ἧς ἀλόχου ἐπιβήμεναι εὐνῆς·",
        "40":"τοῖος γὰρ κραδίην πόθος αἴνυτο ποιμένα λαῶν.",
        "41":"ὡς δʼ ὅτʼ ἀνὴρ ἀσπαστὸν ὑπεκπροφύγῃ κακότητα",
        "42":"νούσου ὕπʼ ἀργαλέης ἢ καὶ κρατεροῦ ὑπὸ δεσμοῦ,",
        "43":"ὥς ῥα τότʼ Ἀμφιτρύων χαλεπὸν πόνον ἐκτολυπεύσας",
        "44":"ἀσπασίως τε φίλως τε ἑὸν δόμον εἰσαφίκανεν.",
        "45":"παννύχιος δʼ ἄρʼ ἔλεκτο σὺν αἰδοίῃ παρακοίτι",
        "46":"τερπόμενος δώροισι πολυχρύσου Ἀφροδίτης.",
        "47":"ἣ δὲ θεῷ δμηθεῖσα καὶ ἀνέρι πολλὸν ἀρίστῳ",
        "48":"Θήβῃ ἐν ἑπταπύλῳ διδυμάονε γείνατο παῖδε,",
        "49":"οὐ καθʼ ὁμὰ φρονέοντε· κασιγνήτω γε μὲν ἤστην·",
        "50":"τὸν μὲν χειρότερον, τὸν δʼ αὖ μέγʼ ἀμείνονα φῶτα,",
        "51":"δεινόν τε κρατερόν τε, βίην Ἡρακληείην·",
        "52":"τὸν μὲν ὑποδμηθεῖσα κελαινεφέι Κρονίωνι,",
        "53":"τὸν δʼ ἄρα Ἰφικλῆα δορυσσόῳ Ἀμφιτρύωνι,",
        "54":"κεκριμένην γενεήν· τὸν μὲν βροτῷ ἀνδρὶ μιγεῖσα,",
        "55":"τὸν δὲ Διὶ Κρονίωνι, θεῶν σημάντορι πάντων.",
        "56":"\n ὃς καὶ Κύκνον ἔπεφνεν, Ἀρητιάδην μεγάθυμον.",
        "57":"εὗρε γὰρ ἐν τεμένει ἑκατηβόλου Ἀπόλλωνος",
        "58":"αὐτὸν καὶ πατέρα ὅν Ἄρην, ἄατον πολέμοιο,",
        "59":"τεύχεσι λαμπομένους σέλας ὣς πυρὸς αἰθομένοιο,",
        "60":"ἑσταότʼ ἐν δίφρῳ· χθόνα δʼ ἔκτυπον ὠκέες ἵπποι",
        "61":"νύσσοντες χηλῇσι, κόνις δέ σφʼ ἀμφιδεδήει",
        "62":"κοπτομένη πλεκτοῖσιν ὑφʼ ἅρμασι καὶ ποσὶν ἵππων.",
        "63":"ἅρματα δʼ εὐποίητα καὶ ἄντυγες ἀμφαράβιζον",
        "64":"ἵππων ἱεμένων· κεχάρητο δὲ Κύκνος ἀμύμων,",
        "65":"ἐλπόμενος Διὸς υἱὸν ἀρήιον ἡνίοχόν τε",
        "66":"χαλκῷ δηιώσειν καὶ ἀπὸ κλυτὰ τεύχεα δύσειν.",
        "67":"ἀλλά οἱ εὐχωλέων οὐκ ἔκλυε Φοῖβος Ἀπόλλων·",
        "68":"αὐτὸς γάρ οἱ ἐπῶρσε βίην Ἡρακληείην.",
        "69":"πᾶν δʼ ἄλσος καὶ βωμὸς Ἀπόλλωνος Παγασαίου",
        "70":"λάμπεν ὑπὸ δεινοῖο θεοῦ τευχέων τε καὶ αὐτοῦ·",
        "71":"πῦρ δʼ ὣς ὀφθαλμῶν ἀπελάμπετο. τίς κεν ἐκείνου",
        "72":"ἔτλη θνητὸς ἐὼν κατεναντίον ὁρμηθῆναι",
        "73":"πλήν γʼ Ἡρακλῆος καὶ κυδαλίμου Ἰολάου;",
        "74":"κείνων γὰρ μεγάλη τε βίη καὶ χεῖρες ἄαπτοι",
        "75":"ἐξ ὤμων ἐπέφυκον ἐπὶ στιβαροῖσι μέλεσσιν.",
        "76":"ὅς ῥα τόθʼ ἡνίοχον προσέφη κρατερὸν Ἰόλαον·",
        "77":"\n τὸν δʼ αὖτε προσέειπεν ἀμώμητος Ἰόλαος·",
        "78":"ὣς φάτο· μείδησεν δὲ βίη Ἡρακληείη",
        "79":"θυμῷ γηθήσας· μάλα γάρ νύ οἱ ἄρμενα εἶπεν·",
        "80":"καί μιν ἀμειβόμενος ἔπεα πτερόεντα προσηύδα·",
        "81":"\n ἥρως ὦ Ἰόλαε, διοτρεφές, οὐκέτι τηλοῦ",
        "82":"ὑσμίνη τρηχεῖα· σὺ δʼ ὡς πάρος ἦσθα δαΐφρων,",
        "83":"ὣς καὶ νῦν μέγαν ἵππον Ἀρίονα κυανοχαίτην",
        "84":"πάντη ἀναστρωφᾶν καὶ ἀρηγέμεν, ὥς κε δύνηαι.",
        "85":"\n ὣς εἰπὼν κνημῖδας ὀρειχάλκοιο φαεινοῦ,",
        "86":"Ἡφαίστου κλυτὰ δῶρα, περὶ κνήμῃσιν ἔθηκεν·",
        "87":"δεύτερον αὖ θώρηκα περὶ στήθεσσιν ἔδυνε",
        "88":"καλὸν χρύσειον πολυδαίδαλον, ὅν οἱ ἔδωκε",
        "89":"Παλλὰς Ἀθηναίη, κούρη Διός, ὁππότʼ ἔμελλε",
        "90":"τὸ πρῶτον στονόεντας ἐφορμήσεσθαι ἀέθλους.",
        "91":"θήκατο δʼ ἀμφʼ ὤμοισιν ἀρῆς ἀλκτῆρα σίδηρον",
        "92":"δεινὸς ἀνήρ· κοΐλην δὲ περὶ στήθεσσι φαρέτρην",
        "93":"καββάλετʼ ἐξόπιθεν· πολλοὶ δʼ ἔντοσθεν ὀιστοὶ",
        "94":"ῥιγηλοί, θανάτοιο λαθιφθόγγοιο δοτῆρες.",
        "95":"πρόσθεν μὲν θάνατόν τʼ εἶχον καὶ δάκρυσι μῦρον,",
        "96":"μέσσοι δὲ ξεστοί, περιμήκεες, αὐτὰρ ὄπισθε",
        "97":"μόρφνοιο φλεγύαο καλυπτόμενοι πτερύγεσσιν.",
        "98":"εἵλετο δʼ ὄβριμον ἔγχος, ἀκαχμένον αἴθοπι χαλκῷ,",
        "99":"κρατὶ δʼ ἔπʼ ἰφθίμῳ κυνέην ἐύτυκτον ἔθηκε,",
        "100":"δαιδαλέην ἀδάμαντος, ἐπὶ κροτάφοις ἀραρυῖαν,",
        "101":"ἥτʼ εἴρυτο κάρη Ἡρακλῆος θείοιο.",
        "102":"\n χερσί γε μὴν σάκος εἷλε παναίολον, οὐδέ τις αὐτὸ",
        "103":"οὔτʼ ἔρρηξε βαλὼν οὔτʼ ἔθλασε, θαῦμα ἰδέσθαι.",
        "104":"πᾶν μὲν γὰρ κύκλῳ τιτάνῳ λευκῷ τʼ ἐλέφαντι",
        "105":"ἠλέκτρῳ θʼ ὑπολαμπὲς ἔην χρυσῷ τε φαεινῷ",
        "106":"λαμπόμενον, κυάνου δὲ διὰ πτύχες ἠλήλαντο.",
        "107":"ἐν μέσσῳ δʼ ἀδάμαντος ἔην Φόβος οὔ τι φατειός,",
        "108":"ἔμπαλιν ὄσσοισιν πυρὶ λαμπομένοισι δεδορκώς·",
        "109":"τοῦ καὶ ὀδόντων μὲν πλῆτο στόμα λευκὰ θεόντων,",
        "110":"δεινῶν ἀπλήτων, ἐπὶ δὲ βλοσυροῖο μετώπου",
        "111":"δεινὴ Ἔρις πεπότητο κορύσσουσα κλόνον ἀνδρῶν,",
        "112":"σχετλίη, ἥ ῥα νόον τε καὶ ἐκ φρένας εἵλετο φωτῶν.",
        "113":"οἵτινες ἀντιβίην πόλεμον Διὸς υἷι φέροιεν.",
        "114":"τῶν καὶ ψυχαὶ μὲν χθόνα δύμεναι Ἄιδος εἴσω",
        "115":"κάκκιον, ὀστέα δέ σφι περὶ ῥινοῖο σαπείσης",
        "116":"Σειρίου ἀζαλέοιο μελαίνῃ πύθεται αἴῃ.",
        "117":"\n ἐν δὲ Προΐωξίς τε Παλίωξίς τε τέτυκτο,",
        "118":"ἐν δʼ Ὅμαδός τε Φόβος τʼ Ἀνδροκτασίη τε δεδήει,",
        "119":"ἐν δʼ Ἔρις, ἐν δὲ Κυδοιμὸς ἐθύνεον, ἐν δʼ ὀλοὴ Κὴρ",
        "120":"ἄλλον ζωὸν ἔχουσα νεούτατον, ἄλλον ἄουτον,",
        "121":"ἄλλον τεθνηῶτα κατὰ μόθον ἕλκε ποδοῖιν.",
        "122":"εἷμα δʼ ἔχʼ ἄμφʼ ὤμοισι δαφοινεὸν αἵματι φωτῶν,",
        "123":"δεινὸν δερκομένη καναχῇσί τε βεβρυχυῖα.",
        "124":"\n ἐν δʼ ὀφίων κεφαλαὶ δεινῶν ἔσαν, οὔ τι φατειῶν,",
        "125":"δώδεκα, ταὶ φοβέεσκον ἐπὶ χθονὶ φῦλʼ ἀνθρώπων,",
        "126":"οἵ τινες ἀντιβίην πόλεμον Διὸς υἷι φέροιεν·",
        "127":"τῶν καὶ ὀδόντων μὲν καναχὴ πέλεν, εὖτε μάχοιτο",
        "128":"Ἀμφιτρυωνιάδης, τὰ δʼ ἐδαίετο θαυματὰ ἔργα.",
        "129":"στίγματα δʼ ὣς ἐπέφαντο ἰδεῖν δεινοῖσι δράκουσιν·",
        "130":"κυάνεοι κατὰ νῶτα, μελάνθησαν δὲ γένεια.",
        "131":"\n ἐν δὲ συῶν ἀγέλαι χλούνων· ἔσαν ἠδὲ λεόντων",
        "132":"ἐς σφέας δερκομένων, κοτεόντων θʼ ἱεμένων τε.",
        "133":"τῶν καὶ ὁμιληδὸν στίχες ἤισαν· οὐδέ νυ τώ γε",
        "134":"οὐδέτεροι τρεέτην· φρῖσσόν γε μὲν αὐχένας ἄμφω.",
        "135":"ἤδη γάρ σφιν ἔκειτο μέγας λῖς, ἀμφὶ δὲ κάπροι",
        "136":"δοιοί, ἀπουράμενοι ψυχάς, κατὰ δέ σφι κελαινὸν",
        "137":"αἷμʼ ἀπελείβετʼ ἔραζʼ· οἳ δʼ αὐχένας ἐξεριπόντες",
        "138":"κείατο τεθνηῶτες ὑπὸ βλοσυροῖσι λέουσιν.",
        "139":"τοὶ δʼ ἔτι μᾶλλον ἐγειρέσθην κοτέοντε μάχεσθαι,",
        "140":"ἀμφότεροι, χλοῦναί τε σύες χαροποί τε λέοντες.",
        "141":"\n ἐν δʼ ἦν ὑσμίνη Λαπιθάων αἰχμητάων",
        "142":"Καινέα τʼ ἀμφὶ ἄνακτα Δρύαντά τε Πειρίθοόν τε",
        "143":"Ὁπλέα τʼ Ἐξάδιόν τε Φάληρόν τε Πρόλοχόν τε",
        "144":"Μόψον τʼ Ἀμπυκίδην, Τιταρήσιον, ὄζον Ἄρηος,",
        "145":"Θησέα τʼ Αἰγεΐδην, ἐπιείκελον ἀθανάτοισιν·",
        "146":"ἀργύρεοι, χρύσεια περὶ χροῒ τεύχεʼ ἔχοντες.",
        "147":"Κένταυροι δʼ ἑτέρωθεν ἐναντίοι ἠγερέθοντο",
        "148":"ἀμφὶ μέγαν Πετραῖον ἰδʼ Ἄσβολον οἰωνιστὴν",
        "149":"Ἄρκτον τʼ Οὔρειόν τε μελαγχαίτην τε Μίμαντα",
        "150":"καὶ δύο Πευκεΐδας, Περιμήδεά τε Δρύαλόν τε,",
        "151":"ἀργύρεοι, χρυσέας ἐλάτας ἐν χερσὶν ἔχοντες.",
        "152":"καί τε συναΐγδην ὡς εἰ ζωοί περ ἐόντες",
        "153":"ἔγχεσιν ἠδʼ ἐλάτῃς αὐτοσχεδὸν ὠριγνῶντο.",
        "154":"\n ἐν δʼ Ἄρεος βλοσυροῖο ποδώκεες ἕστασαν ἵπποι",
        "155":"χρύσεοι, ἐν δὲ καὶ αὐτὸς ἐναρσφόρος οὔλιος Ἄρης",
        "156":"αἰχμὴν ἐν χείρεσσιν ἔχων, πρυλέεσσι κελεύων,",
        "157":"αἵματι φοινικόεις, ὡς εἰ ζωοὺς ἐναρίζων",
        "158":"δίφρου ἐπεμβεβαώς· παρὰ δὲ Δεῖμός τε Φόβος τε",
        "159":"ἕστασαν ἱέμενοι πόλεμον καταδύμεναι ἀνδρῶν.",
        "160":"\n ἐν δὲ Διὸς θυγάτηρ ἀγελείη Τριτογένεια,",
        "161":"τῇ ἰκέλη ὡς εἴ τε μάχην ἐθέλουσα κορύσσειν,",
        "162":"ἔγχος ἔχουσʼ ἐν χερσὶν ἰδὲ χρυσέην τρυφάλειαν",
        "163":"αἰγίδα τʼ ἀμφʼ ὤμοις· ἐπὶ δʼ ᾤχετο φύλοπιν αἰνήν.",
        "164":"\n ἐν δʼ ἦν ἀθανάτων ἱερὸς χορός· ἐν δʼ ἄρα μέσσῳ",
        "165":"ἱμερόεν κιθάριζε Διὸς καὶ Λητοῦς υἱὸς",
        "166":"χρυσείῃ φόρμιγγι· θεῶν δʼ ἕδος ἁγνὸς Ὄλυμπος· \n",
        "167":"\n ἐν δʼ ἀγορή, περὶ δʼ ὄλβος ἀπείριτος ἐστεφάνωτο \n",
        "168":"\n ἀθανάτων ἐν ἀγῶνι· θεαὶ δʼ ἐξῆρχον ἀοιδῆς",
        "169":"Μοῦσαι Πιερίδες, λιγὺ μελπομένῃς ἐικυῖαι.",
        "170":"\n ἐν δὲ λιμὴν ἐύορμος ἀμαιμακέτοιο θαλάσσης",
        "171":"κυκλοτερὴς ἐτέτυκτο πανέφθου κασσιτέροιο",
        "172":"κλυζομένῳ ἴκελος· πολλοί γε μὲν ἂμ μέσον αὐτοῦ \n",
        "173":"\n δελφῖνες τῇ καὶ τῇ ἐθύνεον ἰχθυάοντες \n",
        "174":"\n νηχομένοις ἴκελοι· δοιὼ δʼ ἀναφυσιόωντες",
        "175":"ἀργύρεοι δελφῖνες ἐθοινῶντʼ ἔλλοπας ἰχθῦς.",
        "176":"τῶν δʼ ὕπο χάλκειοι τρέον ἰχθύες· αὐτὰρ ἐπʼ ἀκταῖς",
        "177":"ἧστο ἀνὴρ ἁλιεὺς δεδοκημένος· εἶχε δὲ χερσὶν",
        "178":"ἰχθύσιν ἀμφίβληστρον ἀπορρίψοντι ἐοικώς.",
        "179":"\n ἐν δʼ ἦν ἠυκόμου Δανάης τέκος, ἱππότα Περσεύς,",
        "180":"οὔτʼ ἄρʼ ἐπιψαύων σάκεος ποσὶν οὔθʼ ἑκὰς αὐτοῦ,",
        "181":"θαῦμα μέγα φράσσασθʼ, ἐπεὶ οὐδαμῇ ἐστήρικτο.",
        "182":"τὼς γάρ μιν παλάμαις τεῦξεν κλυτὸς Ἀμφιγυήεις",
        "183":"χρύσεον· ἀμφὶ δὲ ποσσὶν ἔχεν πτερόεντα πέδιλα.",
        "184":"ὤμοισιν δέ μιν ἀμφὶ μελάνδετον ἆορ ἔκειτο",
        "185":"χαλκέου ἐκ τελαμῶνος· ὃ δʼ ὥς τε νόημʼ ἐποτᾶτο·",
        "186":"πᾶν δὲ μετάφρενον εἶχε κάρη δεινοῖο πελώρου,",
        "187":"Γοργοῦς· ἀμφὶ δέ μιν κίβισις θέε, θαῦμα ἰδέσθαι,",
        "188":"ἀργυρέη· θύσανοι δὲ κατῃωρεῦντο φαεινοὶ",
        "189":"χρύσειοι· δεινὴ δὲ περὶ κροτάφοισιν ἄνακτος",
        "190":"κεῖτʼ Ἄιδος κυνέη νυκτὸς ζόφον αἰνὸν ἔχουσα.",
        "191":"αὐτὸς δὲ σπεύδοντι καὶ ἐρρίγοντι ἐοικὼς",
        "192":"Περσεὺς Δαναΐδης ἐτιταίνετο. ταὶ δὲ μετʼ αὐτὸν",
        "193":"Γοργόνες ἄπλητοί τε καὶ οὐ φαταὶ ἐρρώοντο",
        "194":"ἱέμεναι μαπέειν. ἐπὶ δὲ χλωροῦ ἀδάμαντος",
        "195":"βαινουσέων ἰάχεσκε σάκος μεγάλῳ ὀρυμαγδῷ",
        "196":"ὀξέα καὶ λιγέως· ἐπὶ δὲ ζώνῃσι δράκοντε",
        "197":"δοιὼ ἀπῃωρεῦντʼ ἐπικυρτώοντε κάρηνα.",
        "198":"λίχμαζον δʼ ἄρα τώ γε· μένει δʼ ἐχάρασσον ὀδόντας",
        "199":"ἄγρια δερκομένω. ἐπὶ δὲ δεινοῖσι καρήνοις",
        "200":"Γοργείοις ἐδονεῖτο μέγας Φόβος. οἳ δʼ ὑπὲρ αὐτέων",
        "201":"ἄνδρες ἐμαρνάσθην πολεμήια τεύχεʼ ἔχοντες,",
        "202":"τοὶ μὲν ὑπὲρ σφετέρης πόλιος σφετέρων τε τοκήων",
        "203":"λοιγὸν ἀμύνοντες, τοὶ δὲ πραθέειν μεμαῶτες.",
        "204":"πολλοὶ μὲν κέατο, πλέονες δʼ ἔτι δῆριν ἔχοντες",
        "205":"μάρνανθʼ· αἱ δὲ γυναῖκες ἐυδμήτων ἐπὶ πύργων",
        "206":"χαλκέων ὀξὺ βόων, κατὰ δʼ ἐδρύπτοντο παρειάς,",
        "207":"ζωῇσιν ἴκελαι, ἔργα κλυτοῦ Ἡφαίστοιο.",
        "208":"ἄνδρες δʼ, οἳ πρεσβῆες ἔσαν γῆράς τε μέμαρπεν,",
        "209":"ἀθρόοι ἔκτοσθεν πυλέων ἔσαν, ἂν δὲ θεοῖσι",
        "210":"χεῖρας ἔχον μακάρεσσι, περὶ σφετέροισι τέκεσσι",
        "211":"δειδιότες· τοὶ δʼ αὖτε μάχην ἔχον. αἳ δὲ μετʼ αὐτοὺς",
        "212":"Κῆρες κυάνεαι, λευκοὺς ἀραβεῦσαι ὀδόντας,",
        "213":"δεινωπαὶ βλοσυραί τε δαφοιναί τʼ ἄπληταί τε",
        "214":"δῆριν ἔχον περὶ πιπτόντων· πᾶσαι δʼ ἄρʼ ἵεντο",
        "215":"αἷμα μέλαν πιέειν· ὃν δὲ πρῶτον μεμάποιεν",
        "216":"κείμενον ἢ πίπτοντα νεούτατον, ἀμφὶ μὲν αὐτῷ",
        "217":"βάλλʼ ὄνυχας μεγάλους, ψυχὴ δʼ Ἄιδόσδε κατῇεν",
        "218":"Τάρταρον ἐς κρυόενθʼ. αἳ δὲ φρένας εὖτʼ ἀρέσαντο",
        "219":"αἵματος ἀνδρομέου, τὸν μὲν ῥίπτασκον ὀπίσσω,",
        "220":"ἂψ δʼ ὅμαδον καὶ μῶλον ἐθύνεον αὖτις ἰοῦσαι.",
        "221":"Κλωθὼ καὶ Λάχεσίς σφιν ἐφέστασαν· ἣ μὲν ὑφήσσων",
        "222":"Ἀτροπος οὔ τι πέλεν μεγάλη θεός, ἀλλʼ ἄρα ἥ γε",
        "223":"τῶν γε μὲν ἀλλάων προφερής τʼ ἦν πρεσβυτάτη τε.",
        "224":"πᾶσαι δʼ ἀμφʼ ἑνὶ φωτὶ μάχην δριμεῖαν ἔθεντο.",
        "225":"δεινὰ δʼ ἐς ἀλλήλας δράκον ὄμμασι θυμήνασαι,",
        "226":"ἐν δʼ ὄνυχας χεῖράς τε θρασείας ἰσώσαντο.",
        "227":"πὰρ δʼ Ἀχλὺς εἱστήκει ἐπισμυγερή τε καὶ αἰνή,",
        "228":"χλωρὴ ἀυσταλέη λιμῷ καταπεπτηυῖα,",
        "229":"γουνοπαχής, μακροὶ δʼ ὄνυχες χείρεσσιν ὑπῆσαν.",
        "230":"τῆς ἐκ μὲν ῥινῶν μύξαι ῥέον, ἐκ δὲ παρειῶν",
        "231":"αἷμʼ ἀπελείβετʼ ἔραζʼ· ἣ δʼ ἄπλητον σεσαρυῖα",
        "232":"εἱστήκει, πολλὴ δὲ κόνις κατενήνοθεν ὤμους,",
        "233":"δάκρυσι μυδαλέη. παρὰ δʼ εὔπυργος πόλις ἀνδρῶν·",
        "234":"χρύσειαι δέ μιν εἶχον ὑπερθυρίοις ἀραρυῖαι",
        "235":"ἑπτὰ πύλαι· τοὶ δʼ ἄνδρες ἐν ἀγλαΐῃς τε χοροῖς τε",
        "236":"τέρψιν ἔχον· τοὶ μὲν γὰρ ἐυσσώτρου ἐπʼ ἀπήνης",
        "237":"ἤγοντʼ ἀνδρὶ γυναῖκα, πολὺς δʼ ὑμέναιος ὀρώρει·",
        "238":"τῆλε δʼ ἀπʼ αἰθομένων δαΐδων σέλας εἰλύφαζε",
        "239":"χερσὶν ἔνι δμῳῶν· ταὶ δʼ ἀγλαΐῃ τεθαλυῖαι",
        "240":"πρόσθʼ ἔκιον· τῇσιν δὲ χοροὶ παίζοντες ἕποντο.",
        "241":"τοὶ μὲν ὑπὸ λιγυρῶν συρίγγων ἵεσαν αὐδὴν",
        "242":"ἐξ ἁπαλῶν στομάτων, περὶ δέ σφισιν ἄγνυτο ἠχώ.",
        "243":"αἳ δʼ ὑπὸ φορμίγγων ἄναγον χορὸν ἱμερόεντα.",
        "244":"ἔνθεν δʼ αὖθʼ ἑτέρωθε νέοι κώμαζον ὑπʼ αὐλοῦ,",
        "245":"τοί γε μὲν αὖ παίζοντες ὑπʼ ὀρχηθμῷ καὶ ἀοιδῇ",
        "246":"τοί γε μὲν αὖ γελόωντες ὑπʼ αὐλητῆρι ἕκαστος",
        "247":"πρόσθʼ ἔκιον· πᾶσαν δὲ πόλιν θαλίαι τε χοροί τε",
        "248":"ἀγλαΐαι τʼ εἶχον. τοὶ δʼ αὖ προπάροιθε πόληος",
        "249":"νῶθʼ ἵππων ἐπιβάντες ἐθύνεον. οἱ δʼ ἀροτῆρες",
        "250":"ἤρεικον χθόνα δῖαν, ἐπιστολάδην δὲ χιτῶνας",
        "251":"ἐστάλατʼ. αὐτὰρ ἔην βαθὺ λήιον· οἵ γε μὲν ἤμων",
        "252":"αἰχμῇς ὀξείῃσι κορωνιόωντα πέτηλα,",
        "253":"βριθόμενα σταχύων, ὡς εἰ Δημήτερος ἀκτήν·",
        "254":"οἳ δʼ ἄρʼ ἐν ἐλλεδανοῖσι δέον καὶ ἔπιτνον ἀλωήν,",
        "255":"οἳ δʼ ἐτρύγων οἴνας δρεπάνας ἐν χερσὶν ἔχοντες,",
        "256":"οἳ δʼ αὖτʼ ἐς ταλάρους ἐφόρευν ὑπὸ τρυγητήρων",
        "257":"λευκοὺς καὶ μέλανας βότρυας μεγάλων ἀπὸ ὄρχων,",
        "258":"βριθομένων φύλλοισι καὶ ἀργυρέῃς ἑλίκεσσιν.",
        "259":"οἳ δʼ αὖτʼ ἐς ταλάρους ἐφόρευν. παρὰ δέ σφισιν ὄρχος",
        "260":"χρύσεος ἦν, κλυτὰ ἔργα περίφρονος Ἡφαίστοιο,",
        "261":"σειόμενος φύλλοισι καὶ ἀργυρέῃσι κάμαξι,",
        "262":"βριθόμενος σταφυλῇσι· μελάνθησάν γε μὲν αἵδε.",
        "263":"οἵ γε μὲν ἐτράπεον, τοὶ δʼ ἤρυον· οἳ δʼ ἐμάχοντο",
        "264":"πύξ τε καὶ ἑλκηδόν· τοὶ δʼ ὠκύποδας λαγὸς ᾕρευν",
        "265":"ἄνδρες θηρευταί, καὶ καρχαρόδοντε κύνε πρό,",
        "266":"ἱέμενοι μαπέειν, οἳ δʼ ἱέμενοι ὑπαλύξαι.",
        "267":"\n πὰρ δʼ αὐτοῖς ἱππῆες ἔχον πόνον, ἀμφὶ δʼ ἀέθλῳ",
        "268":"δῆριν ἔχον καὶ μόχθον. ἐυπλεκέων δʼ ἐπὶ δίφρων",
        "269":"ἡνίοχοι βεβαῶτες ἐφίεσαν ὠκέας ἵππους",
        "270":"ῥυτὰ χαλαίνοντες, τὰ δʼ ἐπικροτέοντα πέτοντο",
        "271":"οἳ μὲν ἄρʼ ἀίδιον εἶχον πόνον οὐδέ ποτέ σφιν",
        "272":"νίκη ἐπηνύσθη, ἀλλʼ ἄκριτον εἶχον ἄεθλον.",
        "273":"τοῖσιν δὲ προέκειτο μέγας τρίπος ἐντὸς ἀγῶνος,",
        "274":"χρύσειος, κλυτὰ ἔργα περίφρονος Ἡφαίστοιο.",
        "275":"\n ἀμφὶ δʼ ἴτυν ῥέεν Ὠκεανὸς πλήθοντι ἐοικώς,",
        "276":"πᾶν δὲ συνεῖχε σάκος πολυδαίδαλον, οἳ δὲ κατʼ αὐτὸν",
        "277":"κύκνοι ἀερσιπόται μεγάλʼ ἤπυον, οἵ ῥά τε πολλοὶ",
        "278":"νῆχον ἐπʼ ἄκρον ὕδωρ· παρὰ δʼ ἰχθύες ἐκλονέοντο.",
        "279":"\n θαῦμα ἰδεῖν καὶ Ζηνὶ βαρυκτύπῳ, οὗ διὰ βουλὰς",
        "280":"Ἥφαιστος ποίησε σάκος μέγα τε στιβαρόν τε,",
        "281":"ἀρσάμενος παλάμῃσι. τὸ μὲν Διὸς ἄλκιμος υἱὸς",
        "282":"πάλλεν ἐπικρατέως· ἐπὶ δʼ ἱππείου θόρε δίφρου,",
        "283":"εἴκελος ἀστεροπῇ πατρὸς Διὸς αἰγιόχοιο,",
        "284":"κοῦφα βιβάς· τῷ δʼ ἡνίοχος κρατερὸς Ἰόλαος",
        "285":"δίφρου ἐπεμβεβαὼς ἰθύνετο καμπύλον ἅρμα.",
        "286":"ἀγχίμολον δέ σφʼ ἦλθε θεὰ γλαυκῶπις Ἀθήνη,",
        "287":"καί σφεας θαρσύνουσα ἔπεα πτερόεντα προσηύδα·",
        "288":"\n ὣς εἰποῦσʼ ἐς δίφρον ἐβήσατο δῖα θεάων,",
        "289":"νίκην ἀθανάτῃς χερσὶν καὶ κῦδος ἔχουσα,",
        "290":"ἐσσυμένως. τότε δή ῥα διόγνητος Ἰόλαος",
        "291":"σμερδαλέον ἵπποισιν ἐκέκλετο· τοὶ δʼ ὑπʼ ὀμοκλῆς",
        "292":"ῥίμφʼ ἔφερον θοὸν ἅρμα κονίοντες πεδίοιο.",
        "293":"ἐν γάρ σφιν μένος ἧκε θεὰ γλαυκῶπις Ἀθήνη",
        "294":"αἰγίδʼ ἀνασσείσασα· περιστονάχησε δὲ γαῖα.",
        "295":"τοὶ δʼ ἄμυδις προγένοντʼ ἴκελοι πυρὶ ἠὲ θυέλλῃ,",
        "296":"Κύκνος θʼ ἱππόδαμος καὶ Ἄρης ἀκόρητος ἀυτῆς.",
        "297":"τῶν ἵπποι μὲν ἔπειθʼ ὑπεναντίοι ἀλλήλοισιν",
        "298":"ὀξεῖα χρέμισαν, περὶ δέ σφισιν ἄγνυτο ἠχώ.",
        "299":"τὸν πρότερος προσέειπε βίη Ἡρακληείη·",
        "300":"πρηνὴς δʼ ἐν κονίῃσι χαμαὶ πέσεν ἔγχεος ὁρμῇ.",
        "301":"ἔνθα κε δὴ λωβητὸς ἐν ἀθανάτοισιν ἐτύχθη",
        "302":"χερσὶν ὕφʼ ἡμετέρῃσι λιπὼν ἔναρα βροτόεντα.",
        "303":"\n ὣς ἔφατʼ· οὐδʼ ἄρα Κύκνος ἐυμμελίης ἐμενοίνα",
        "304":"τῷ ἐπιπειθόμενος ἐχέμεν ἐρυσάρματας ἵππους.",
        "305":"δὴ τότʼ ἀπʼ εὐπλεκέων δίφρων θόρον αἶψʼ ἐπὶ γαῖαν",
        "306":"παῖς τε Διὸς μεγάλου καὶ Ἐνυαλίοιο ἄνακτος.",
        "307":"ἡνίοχοι δʼ ἔμπλην ἔλασαν καλλίτριχας ἵππους·",
        "308":"τῶν δʼ ὕπο σευομένων κανάχιζε πόσʼ εὐρεῖα χθών.",
        "309":"ὡς δʼ ὅτʼ ἀφʼ ὑψηλῆς κορυφῆς ὄρεος μεγάλοιο",
        "310":"πέτραι ἀποθρῴσκωσιν, ἐπʼ ἀλλήλῃς δὲ πέσωσι,",
        "311":"πολλαὶ δὲ δρῦς ὑψίκομοι, πολλαὶ δὲ τε πεῦκαι",
        "312":"αἴγειροί τε τανύρριζοι ῥήγνυνται ὑπʼ αὐτέων",
        "313":"ῥίμφα κυλινδομένων, εἵως πεδίονδʼ ἀφίκωνται,",
        "314":"ὣς οἳ ἐπʼ ἀλλήλοισι πέσον μέγα κεκλήγοντες.",
        "315":"πᾶσα δὲ Μυρμιδόνων τε πόλις κλειτή τʼ Ἰαωλκὸς",
        "316":"Ἄρνη τʼ ἠδʼ Ἑλίκη Ἄνθειά τε ποιήεσσα",
        "317":"φωνῇ ὕπʼ ἀμφοτέρων μεγάλʼ ἴαχον· οἳ δʼ ἀλαλητῷ",
        "318":"θεσπεσίῳ σύνισαν· μέγα δʼ ἔκτυπε μητίετα Ζεύς.",
        "319":"κὰδ δʼ ἄρʼ ἀπʼ οὐρανόθεν ψιάδας βάλεν αἱματοέσσας,",
        "320":"σῆμα τιθεὶς πολέμοιο ἑῷ μεγαθαρσέι παιδί.",
        "321":"\n οἷος δʼ ἐν βήσσῃς ὄρεος χαλεπὸς προϊδέσθαι",
        "322":"κάπρος χαυλιόδων φρονέει θυμῷ μαχέσασθαι",
        "323":"ἀνδράσι θηρευτῇς, θήγει δέ τε λευκὸν ὀδόντα",
        "324":"δοχμωθείς, ἀφρὸς δὲ περὶ στόμα μαστιχόωντι",
        "325":"λείβεται, ὄσσε δέ οἱ πυρὶ λαμπετόωντι ἔικτον,",
        "326":"ὀρθὰς δʼ ἐν λοφιῇ φρίσσει τρίχας ἀμφί τε δειρήν·",
        "327":"τῷ ἴκελος Διὸς υἱὸς ἀφʼ ἱππείου θόρε δίφρου.",
        "328":"ἦμος δὲ χλοερῷ κυανόπτερος ἠχέτα τέττιξ",
        "329":"ὄζῳ ἐφεζόμενος θέρος ἀνθρώποισιν ἀείδειν",
        "330":"ἄρχεται, ᾧ τε πόσις καὶ βρῶσις θῆλυς ἐέρση,",
        "331":"καί τε πανημέριός τε καὶ ἠώιος χέει αὐδὴν",
        "332":"ἴδει ἐν αἰνοτάτῳ, ὅτε τε χρόα Σείριος ἄζει,",
        "333":"τῆμος δὴ κέγχροισι πέρι γλῶχες τελέθουσι",
        "334":"τούς τε θέρει σπείρουσιν, ὅτʼ ὄμφακες αἰόλλονται,",
        "335":"οἷα Διώνυσος δῶκʼ ἀνδράσι χάρμα καὶ ἄχθος·",
        "336":"τὴν ὥρην μάρναντο, πολὺς δʼ ὀρυμαγδὸς ὀρώρει.",
        "337":"ὡς δὲ λέοντε δύω ἀμφὶ κταμένης ἐλάφοιο",
        "338":"ἀλλήλοις κοτέοντες ἐπὶ σφέας ὁρμήσωσι,",
        "339":"δεινὴ δέ σφʼ ἰαχὴ ἄραβός θʼ ἅμα γίγνετʼ ὀδόντων·",
        "340":"οἳ δʼ ὥς τʼ αἰγυπιοὶ γαμψώνυχες, ἀγκυλοχεῖλαι,",
        "341":"πέτρῃ ἔφʼ ὑψηλῇ μεγάλα κλάζοντε μάχονται",
        "342":"αἰγὸς ὀρεσσινόμου ἢ ἀγροτέρης ἐλάφοιο",
        "343":"πίονος, ἥν τʼ ἐδάμασσε βαλὼν αἰζήιος ἀνὴρ",
        "344":"ἰῷ ἀπὸ νευρῆς, αὐτὸς δʼ ἀπαλήσεται ἄλλῃ",
        "345":"χώρου ἄιδρις ἐών· οἳ δʼ ὀτραλέως ἐνόησαν,",
        "346":"ἐσσυμένως δέ οἱ ἀμφὶ μάχην δριμεῖαν ἔθεντο·",
        "347":"ὣς οἳ κεκλήγοντες ἐπʼ ἀλλήλοισιν ὄρουσαν.",
        "348":"\n ἔνθʼ ἦ τοι Κύκνος μὲν ὑπερμενέος Διὸς υἱὸν",
        "349":"κτεινέμεναι μεμαὼς σάκει ἔμβαλε χάλκεον ἔγχος,",
        "350":"οὐδʼ ἔρρηξεν χαλκόν· ἔρυτο δὲ δῶρα θεοῖο.",
        "351":"Ἀμφιτρυωνιάδης δέ, βίη Ἡρακληείη,",
        "352":"μεσσηγὺς κόρυθός τε καὶ ἀσπίδος ἔγχεϊ μακρῷ",
        "353":"αὐχένα γυμνωθέντα θοῶς ὑπένερθε γενείου",
        "354":"ἤλασʼ ἐπικρατέως· ἀπὸ δʼ ἄμφω κέρσε τένοντε",
        "355":"ἀνδροφόνος μελίη· μέγα γὰρ σθένος ἔμπεσε φωτός.",
        "356":"ἤριπε δʼ, ὡς ὅτε τις δρῦς ἤριπεν ἢ ὅτε πεύκη",
        "357":"ἠλίβατος, πληγεῖσα Διὸς ψολόεντι κεραυνῷ·",
        "358":"ὣς ἔριπʼ· ἀμφὶ δέ οἱ βράχε τεύχεα ποικίλα χαλκῷ.",
        "359":"\n τὸν μὲν ἔπειτʼ εἴασε Διὸς ταλακάρδιος υἱός,",
        "360":"αὐτὸς δὲ βροτολοιγὸν Ἄρην προσιόντα δοκεύσας,",
        "361":"δεινὸν ὁρῶν ὄσσοισι, λέων ὣς σώματι κύρσας,",
        "362":"ὅς τε μάλʼ ἐνδυκέως ῥινὸν κρατεροῖς ὀνύχεσσι",
        "363":"σχίσσας ὅττι τάχιστα μελίφρονα θυμὸν ἀπηύρα·",
        "364":"ἐμ μένεος δʼ ἄρα τοῦ γε κελαινὸν πίμπλαται ἦτορ·",
        "365":"γλαυκιόων δʼ ὄσσοις δεινὸν πλευράς τε καὶ ὤμους",
        "366":"οὐρῇ μαστιόων ποσσὶν γλάφει, οὐδέ τις αὐτὸν",
        "367":"ἔτλη ἐς ἄντα ἰδὼν σχεδὸν ἐλθέμεν οὐδὲ μάχεσθαι·",
        "368":"τοῖος ἄρʼ Ἀμφιτρυωνιάδης, ἀκόρητος ἀυτῆς,",
        "369":"ἀντίος ἔστη Ἄρηος, ἐνὶ φρεσὶ θάρσος ἀέξων,",
        "370":"ἐσσυμένως· ὃ δέ οἱ σχεδὸν ἤλυθεν ἀχνύμενος κῆρ·",
        "371":"ἀμφότεροι δʼ ἰάχοντες ἐπʼ ἀλλήλοισιν ὄρουσαν.",
        "372":"ὡς δʼ ὅτʼ ἀπὸ μεγάλου πέτρη πρηῶνος ὀρούσῃ,",
        "373":"μακρὰ δʼ ἐπιθρῴσκουσα κυλίνδεται, ἣ δέ τε ἠχῇ",
        "374":"ἔρχεται ἐμμεμαυῖα, πάγος δέ οἱ ἀντεβόλησεν",
        "375":"ὑψηλός· τῷ δὴ συνενείκεται, ἔνθα μιν ἴσχει·",
        "376":"τόσσῃ ὃ μὲν ἰαχῇ βρισάρματος οὔλιος Ἄρης",
        "377":"κεκληγὼς ἐπόρουσεν· ὃ δʼ ἐμμαπέως ὑπέδεκτο.",
        "378":"\n αὐτὰρ Ἀθηναίη, κούρη Διὸς αἰγιόχοιο,",
        "379":"ἀντίη ἦλθεν Ἄρηος ἐρεμνὴν αἰγίδʼ ἔχουσα·",
        "380":"δεινὰ δʼ ὑπόδρα ἰδοῦσα ἔπεα πτερόεντα προσηύδα·",
        "381":"\n ὣς ἔφατʼ· ἀλλʼ οὐ πεῖθʼ Ἄρεος μεγαλήτορα θυμόν,",
        "382":"ἀλλὰ μέγα ἰάχων φλογὶ εἴκελά τʼ ἔγχεα πάλλων",
        "383":"καρπαλίμως ἐπόρουσε βίῃ Ἡρακληείῃ",
        "384":"κακτάμεναι μεμαώς· καί ῥʼ ἔμβαλε χάλκεον ἔγχος,",
        "385":"σπερχνὸν παιδὸς ἑοῦ κοτέων πέρι τεθνηῶτος,",
        "386":"ἐν σάκεϊ μεγάλῳ. ἀπὸ δὲ γλαυκῶπις Ἀθήνη",
        "387":"ἔγχεος ὁρμὴν ἔτραπʼ ὀρεξαμένη ἀπὸ δίφρου.",
        "388":"δριμὺ δʼ Ἄρην ἄχος εἷλε· ἐρυσσάμενος δʼ ἄορ ὀξὺ",
        "389":"ἔσσυτʼ ἐφʼ Ἡρακλέα κρατερόφρονα· τὸν δʼ ἐπιόντα",
        "390":"Ἀμφιτρυωνιάδης, δεινῆς ἀκόρητος ἀυτῆς,",
        "391":"μηρὸν γυμνωθέντα σάκευς ὕπο δαιδαλέοιο",
        "392":"οὔτασʼ ἐπικρατέως· διὰ δὲ μέγα σαρκὸς ἄραξε",
        "393":"δούρατι νωμήσας, ἐπὶ δὲ χθονὶ κάββαλε μέσσῃ.",
        "394":"τῷ δὲ Φόβος καὶ Δεῖμος ἐύτροχον ἅρμα καὶ ἵππους",
        "395":"ἤλασαν αἶψʼ ἐγγύς, καὶ ἀπὸ χθονὸς εὐρυοδείης",
        "396":"ἐς δίφρον θῆκαν πολυδαίδαλον· αἶψα δʼ ἔπειτα",
        "397":"ἵππους μαστιέτην· ἵκοντο δὲ μακρὸν Ὄλυμπον.",
        "398":"\n υἱὸς δʼ Ἀλκμήνης καὶ κυδάλιμος Ἰόλαος",
        "399":"Κύκνον σκυλεύσαντες ἀπʼ ὤμων τεύχεα καλὰ",
        "400":"νίσσοντʼ· αἶψα δʼ ἔπειτα πόλιν Τρηχῖνος ἵκοντο",
        "401":"ἵπποις ὠκυπόδεσσιν. ἀτὰρ γλαυκῶπις Ἀθήνη",
        "402":"ἐξίκετʼ Οὔλυμπόν τε μέγαν καὶ δώματα πατρός.",
        "403":"\n κύκνον δʼ αὖ Κῆυξ θάπτεν καὶ λαὸς ἀπείρων,",
        "404":"οἵ ῥʼ ἐγγὺς ναῖον πόλιας κλειτοῦ βασιλῆος",
        "405":"Ἄνθην Μυρμιδόνων τε πόλιν κλειτήν τʼ Ἰαωλκὸν",
        "406":"Ἄρνην τʼ ἠδʼ Ἑλίκην· πολλὸς δʼ ἠγείρετο λαός,",
        "407":"τιμῶντες Κήυκα, φίλον μακάρεσσι θεοῖσιν.",
        "408":"τοῦ δὲ τάφον καὶ σῆμʼ ἀιδὲς ποίησεν Ἄναυρος",
        "409":"ὄμβρῳ χειμερίῳ πλήθων· τὼς γάρ μιν Ἀπόλλων",
        "410":"Λητοΐδης ἤνωξʼ, ὅτι ῥα κλειτὰς ἑκατόμβας",
        "411":"ὅστις ἄγοι Πυθοῖδε βίῃ σύλασκε δοκεύων."
    },
    "source":"Perseus Digital Library",
    "originalTitle":"Sheild of Heracles",
    "edition":"Hesiod, creator; Homer, creator; Evelyn-White, Hugh G.\n                    (Hugh Gerard), d. 1924, translator; Evelyn-White, Hugh G. (Hugh Gerard), d.\n                    1924, editor",
    "sourceLink":"http://www.perseus.tufts.edu/hopper/",
    "meta":"line"
}