{
    "language":"grc",
    "englishTitle":"Agamemnon",
    "original-urn":"urn:cts:greekLit:tlg0085.tlg005.perseus-grc2",
    "author":"aeschylus",
    "urn":"urn:cts:greekLit:tlg0085.tlg005.perseus-grc2-simple",
    "text":{
        "0":"Φύλαξ",
        "1":"θεοὺς μὲν αἰτῶ τῶνδʼ ἀπαλλαγὴν πόνων",
        "2":"φρουρᾶς ἐτείας μῆκος, ἣν κοιμώμενος",
        "3":"στέγαις Ἀτρειδῶν ἄγκαθεν, κυνὸς δίκην,",
        "4":"ἄστρων κάτοιδα νυκτέρων ὁμήγυριν,",
        "5":"καὶ τοὺς φέροντας χεῖμα καὶ θέρος βροτοῖς",
        "6":"λαμπροὺς δυνάστας, ἐμπρέποντας αἰθέρι",
        "7":"\n ἀστέρας, ὅταν φθίνωσιν, ἀντολάς τε τῶν .",
        "8":"\n καὶ νῦν φυλάσσω λαμπάδος τό σύμβολον,",
        "9":"αὐγὴν πυρὸς φέρουσαν ἐκ Τροίας φάτιν",
        "10":"ἁλώσιμόν τε βάξιν· ὧδε γὰρ κρατεῖ",
        "11":"γυναικὸς ἀνδρόβουλον ἐλπίζον κέαρ.",
        "12":"εὖτʼ ἂν δὲ νυκτίπλαγκτον ἔνδροσόν τʼ ἔχω",
        "13":"εὐνὴν ὀνείροις οὐκ ἐπισκοπουμένην",
        "14":"ἐμήν· φόβος γὰρ ἀνθʼ ὕπνου παραστατεῖ,",
        "15":"τὸ μὴ βεβαίως βλέφαρα συμβαλεῖν ὕπνῳ·",
        "16":"ὅταν δʼ ἀείδειν ἢ μινύρεσθαι δοκῶ,",
        "17":"ὕπνου τόδʼ ἀντίμολπον ἐντέμνων ἄκος,",
        "18":"κλαίω τότʼ οἴκου τοῦδε συμφορὰν στένων",
        "19":"οὐχ ὡς τὰ πρόσθʼ ἄριστα διαπονουμένου.",
        "20":"νῦν δʼ εὐτυχὴς γένοιτʼ ἀπαλλαγὴ πόνων",
        "21":"εὐαγγέλου φανέντος ὀρφναίου πυρός.",
        "22":"\n ὦ χαῖρε λαμπτὴρ νυκτός, ἡμερήσιον",
        "23":"φάος πιφαύσκων καὶ χορῶν κατάστασιν",
        "24":"πολλῶν ἐν Ἄργει, τῆσδε συμφορᾶς χάριν.",
        "25":"ἰοὺ ἰού.",
        "26":"\n Ἀγαμέμνονος γυναικὶ σημαίνω τορῶς",
        "27":"εὐνῆς ἐπαντείλασαν ὡς τάχος δόμοις",
        "28":"ὀλολυγμὸν εὐφημοῦντα τῇδε λαμπάδι",
        "29":"ἐπορθιάζειν, εἴπερ Ἰλίου πόλις",
        "30":"ἑάλωκεν, ὡς ὁ φρυκτὸς ἀγγέλλων πρέπει·",
        "31":"αὐτός τʼ ἔγωγε φροίμιον χορεύσομαι.",
        "32":"τὰ δεσποτῶν γὰρ εὖ πεσόντα θήσομαι",
        "33":"τρὶς ἓξ βαλούσης τῆσδέ μοι φρυκτωρίας.",
        "34":"\n γένοιτο δʼ οὖν μολόντος εὐφιλῆ χέρα",
        "35":"ἄνακτος οἴκων τῇδε βαστάσαι χερί.",
        "36":"τὰ δʼ ἄλλα σιγῶ· βοῦς ἐπὶ γλώσσῃ μέγας",
        "37":"βέβηκεν· οἶκος δʼ αὐτός, εἰ φθογγὴν λάβοι,",
        "38":"σαφέστατʼ ἂν λέξειεν· ὡς ἑκὼν ἐγὼ",
        "39":"μαθοῦσιν αὐδῶ κοὐ μαθοῦσι λήθομαι.",
        "40":"δέκατον μὲν ἔτος τόδʼ ἐπεὶ Πριάμου",
        "41":"μέγας ἀντίδικος,",
        "42":"Μενέλαος ἄναξ ἠδʼ Ἀγαμέμνων,",
        "43":"διθρόνου Διόθεν καὶ δισκήπτρου",
        "44":"τιμῆς ὀχυρὸν ζεῦγος Ἀτρειδᾶν",
        "45":"στόλον Ἀργείων χιλιοναύτην,",
        "46":"τῆσδʼ ἀπὸ χώρας",
        "47":"\n ἦραν, στρατιῶτιν ἀρωγὰν,",
        "48":"μέγαν ἐκ θυμοῦ κλάζοντες Ἄρη",
        "49":"τρόπον αἰγυπιῶν, οἵτʼ ἐκπατίοις",
        "50":"ἄλγεσι παίδων ὕπατοι λεχέων",
        "51":"στροφοδινοῦνται",
        "52":"πτερύγων ἐρετμοῖσιν ἐρεσσόμενοι,",
        "53":"δεμνιοτήρη",
        "54":"πόνον ὀρταλίχων ὀλέσαντες·",
        "55":"ὕπατος δʼ ἀίων ἤ τις Ἀπόλλων",
        "56":"ἢ Πὰν ἢ Ζεὺς οἰωνόθροον",
        "57":"γόον ὀξυβόαν τῶνδε μετοίκων",
        "58":"ὑστερόποινον",
        "59":"\n πέμπει παραβᾶσιν Ἐρινύν.",
        "60":"οὕτω δʼ Ἀτρέως παῖδας ὁ κρείσσων",
        "61":"ἐπʼ Ἀλεξάνδρῳ πέμπει ξένιος",
        "62":"Ζεὺς πολυάνορος ἀμφὶ γυναικὸς",
        "63":"πολλὰ παλαίσματα καὶ γυιοβαρῆ",
        "64":"γόνατος κονίαισιν ἐρειδομένου",
        "65":"διακναιομένης τʼ ἐν προτελείοις",
        "66":"κάμακος θήσων Δαναοῖσι",
        "67":"Τρωσί θʼ ὁμοίως. ἔστι δʼ ὅπη νῦν",
        "68":"\n ἔστι· τελεῖται δʼ ἐς τὸ πεπρωμένον·",
        "69":"οὔθʼ ὑποκαίων οὔθʼ ὑπολείβων",
        "70":"οὔτε δακρύων ἀπύρων ἱερῶν",
        "71":"\n ὀργὰς ἀτενεῖς παραθέλξει.",
        "72":"ἡμεῖς δʼ ἀτίται σαρκὶ παλαιᾷ",
        "73":"τῆς τότʼ ἀρωγῆς ὑπολειφθέντες",
        "74":"μίμνομεν ἰσχὺν",
        "75":"ἰσόπαιδα νέμοντες ἐπὶ σκήπτροις.",
        "76":"ὅ τε γὰρ νεαρὸς μυελὸς στέρνων",
        "77":"ἐντὸς ἀνᾴσσων",
        "78":"ἰσόπρεσβυς, Ἄρης δʼ οὐκ ἔνι χώρᾳ,",
        "79":"τό θʼ ὑπέργηρων φυλλάδος ἤδη",
        "80":"κατακαρφομένης τρίποδας μὲν ὁδοὺς",
        "81":"στείχει, παιδὸς δʼ οὐδὲν ἀρείων",
        "82":"\n ὄναρ ἡμερόφαντον ἀλαίνει.",
        "83":"σὺ δέ, Τυνδάρεω",
        "84":"θύγατερ, βασίλεια Κλυταιμήστρα,",
        "85":"τί χρέος; τί νέον; τί δʼ ἐπαισθομένη,",
        "86":"τίνος ἀγγελίας",
        "87":"\n πειθοῖ περίπεμπτα θυοσκεῖς;",
        "88":"πάντων δὲ θεῶν τῶν ἀστυνόμων,",
        "89":"ὑπάτων, χθονίων,",
        "90":"τῶν τʼ οὐρανίων τῶν τʼ ἀγοραίων,",
        "91":"βωμοὶ δώροισι φλέγονται·",
        "92":"ἄλλη δʼ ἄλλοθεν οὐρανομήκης",
        "93":"λαμπὰς ἀνίσχει,",
        "94":"φαρμασσομένη χρίματος ἁγνοῦ",
        "95":"μαλακαῖς ἀδόλοισι παρηγορίαις,",
        "96":"πελάνῳ μυχόθεν βασιλείῳ.",
        "97":"τούτων λέξασʼ ὅ τι καὶ δυνατὸν",
        "98":"καὶ θέμις αἰνεῖν,",
        "99":"παιών τε γενοῦ τῆσδε μερίμνης,",
        "100":"ἣ νῦν τοτὲ μὲν κακόφρων τελέθει,",
        "101":"τοτὲ δʼ ἐκ θυσιῶν ἀγανὴ φαίνουσʼ",
        "102":"ἐλπὶς ἀμύνει φροντίδʼ ἄπληστον",
        "103":"\n τῆς θυμοβόρου φρένα λύπης.",
        "104":"κύριός εἰμι θροεῖν ὅδιον κράτος αἴσιον ἀνδρῶν",
        "105":"ἐκτελέων· ἔτι γὰρ θεόθεν καταπνεύει",
        "106":"πειθὼ μολπᾶν",
        "107":"ἀλκὰν σύμφυτος αἰών·",
        "108":"ὅπως Ἀχαι-",
        "109":"ῶν δίθρονον κράτος, Ἑλλάδος ἥβας",
        "110":"ξύμφρονα ταγάν,",
        "111":"πέμπει σὺν δορὶ καὶ χερὶ πράκτορι",
        "112":"θούριος ὄρνις Τευκρίδʼ ἐπʼ αἶαν,",
        "113":"οἰωνῶν βασιλεὺς βασιλεῦσι νε-",
        "114":"ῶν ὁ κελαινός, ὅ τʼ ἐξόπιν ἀργᾶς,",
        "115":"φανέντες ἴ-",
        "116":"κταρ μελάθρων χερὸς ἐκ δοριπάλτου",
        "117":"παμπρέπτοις ἐν ἕδραισιν,",
        "118":"βοσκόμενοι λαγίναν, ἐρικύμονα φέρματι γένναν,",
        "119":"βλαβέντα λοισθίων δρόμων.",
        "120":"αἴλινον αἴλινον εἰπέ, τὸ δʼ εὖ νικάτω.",
        "121":"κεδνὸς δὲ στρατόμαντις ἰδὼν δύο λήμασι δισσοὺς",
        "122":"Ἀτρεΐδας μαχίμους ἐδάη λαγοδαίτας",
        "123":"πομπούς τʼ ἀρχάς·",
        "124":"οὕτω δʼ εἶπε τερᾴζων·",
        "125":"χρόνῳ μὲν ἀγρεῖ",
        "126":"Πριάμου πόλιν ἅδε κέλευθος,",
        "127":"πάντα δὲ πύργων",
        "128":"κτήνη πρόσθε τὰ δημιοπληθῆ",
        "129":"Μοῖρʼ ἀλαπάξει πρὸς τὸ βίαιον·",
        "130":"οἶον μή τις ἄγα θεόθεν κνεφά-",
        "131":"σῃ προτυπὲν στόμιον μέγα Τροίας",
        "132":"στρατωθέν.οἴκτῳ γὰρ ἐπί-",
        "133":"φθονος Ἄρτεμις ἁγνὰ",
        "134":"πτανοῖσιν κυσὶ πατρὸς",
        "135":"αὐτότοκον πρὸ λόχου μογερὰν πτάκα θυομένοισιν",
        "136":"στυγεῖ δὲ δεῖπνον αἰετῶν.",
        "138":"τόσον περ εὔφρων, καλά,",
        "139":"δρόσοισι λεπτοῖς μαλερῶν λεόντων",
        "140":"πάντων τʼ ἀγρονόμων φιλομάστοις",
        "141":"θηρῶν ὀβρικάλοισι τερπνά,",
        "142":"τούτων αἴνει ξύμβολα κρᾶναι,",
        "143":"δεξιὰ μέν, κατάμομφα δὲ φάσματα στρουθῶν .",
        "144":"ἰήιον δὲ καλέω Παιᾶνα,",
        "145":"μή τινας ἀντιπνόους Δανα-",
        "146":"οῖς χρονίας ἐχενῇδας ἀ-",
        "147":"πλοίας τεύξῃ,",
        "148":"σπευδομένα θυσίαν ἑτέραν ἄνομόν τινʼ, ἄδαιτον",
        "149":"νεικέων τέκτονα σύμφυτον,",
        "150":"οὐ δεισήνορα. μίμνει γὰρ φοβερὰ παλίνορτος",
        "151":"οἰκονόμος δολία μνάμων μῆνις τεκνόποινος.",
        "152":"τοιάδε Κάλχας ξὺν μεγάλοις ἀγαθοῖς ἀπέκλαγξεν",
        "153":"μόρσιμʼ ἀπʼ ὀρνίθων ὁδίων οἴκοις βασιλείοις·",
        "154":"τοῖς δʼ ὁμόφωνον",
        "156":"Ζεύς, ὅστις ποτʼ ἐστίν, εἰ τόδʼ αὐ-",
        "157":"τῷ φίλον κεκλημένῳ,",
        "158":"τοῦτό νιν προσεννέπω.",
        "159":"οὐκ ἔχω προσεικάσαι",
        "160":"πάντʼ ἐπισταθμώμενος",
        "161":"πλὴν Διός, εἰ τὸ μάταν ἀπὸ φροντίδος ἄχθος",
        "162":"χρὴ βαλεῖν ἐτητύμως.",
        "163":"οὐδʼ ὅστις πάροιθεν ἦν μέγας,",
        "164":"παμμάχῳ θράσει βρύων,",
        "165":"οὐδὲ λέξεται πρὶν ὤν·",
        "166":"ὃς δʼ ἔπειτʼ ἔφυ, τρια-",
        "167":"κτῆρος οἴχεται τυχών.",
        "168":"Ζῆνα δέ τις προφρόνως ἐπινίκια κλάζων",
        "169":"τεύξεται φρενῶν τὸ πᾶν·",
        "170":"τὸν φρονεῖν βροτοὺς ὁδώ-",
        "171":"σαντα, τὸν πάθει μάθος",
        "172":"θέντα κυρίως ἔχειν.",
        "173":"στάζει δʼ ἔν θʼ ὕπνῳ πρὸ καρδίας",
        "174":"μνησιπήμων πόνος· καὶ παρʼ ἄ-",
        "175":"κοντας ἦλθε σωφρονεῖν.",
        "176":"δαιμόνων δέ που χάρις βίαιος",
        "177":"σέλμα σεμνὸν ἡμένων.",
        "178":"καὶ τόθʼ ἡγεμὼν ὁ πρέ-",
        "179":"σβυς νεῶν Ἀχαιικῶν,",
        "180":"μάντιν οὔτινα ψέγων,",
        "181":"ἐμπαίοις τύχαισι συμπνέων,",
        "182":"εὖτʼ ἀπλοίᾳ κεναγγεῖ βαρύ-",
        "183":"νοντʼ Ἀχαιικὸς λεώς,",
        "184":"Χαλκίδος πέραν ἔχων παλιρρόχ-",
        "185":"θοις ἐν Αὐλίδος τόποις·",
        "186":"πνοαὶ δʼ ἀπὸ Στρυμόνος μολοῦσαι",
        "187":"κακόσχολοι νήστιδες δύσορμοι,",
        "188":"βροτῶν ἄλαι, ναῶν τε καὶ",
        "189":"πεισμάτων ἀφειδεῖς,",
        "190":"παλιμμήκη χρόνον τιθεῖσαι",
        "191":"τρίβῳ κατέξαινον ἄν-",
        "192":"θος Ἀργείων· ἐπεὶ δὲ καὶ πικροῦ",
        "193":"χείματος ἄλλο μῆχαρ",
        "194":"βριθύτερον πρόμοισιν",
        "195":"μάντις ἔκλαγξεν προφέρων",
        "196":"Ἄρτεμιν, ὥστε χθόνα βάκ-",
        "197":"τροις ἐπικρούσαντας Ἀτρεί-",
        "198":"δας δάκρυ μὴ κατασχεῖν·",
        "199":"ἄναξ δʼ ὁ πρέσβυς τότʼ εἶπε φωνῶν·",
        "200":"βαρεῖα μὲν κὴρ τὸ μὴ πιθέσθαι,",
        "201":"βαρεῖα δʼ, εἰ τέκνον δαΐ-",
        "202":"ξω, δόμων ἄγαλμα,",
        "203":"μιαίνων παρθενοσφάγοισιν",
        "204":"ῥείθροις πατρῴους χέρας",
        "205":"πέλας βωμοῦ· τί τῶνδʼ ἄνευ κακῶν,",
        "206":"πῶς λιπόναυς γένωμαι",
        "207":"ξυμμαχίας ἁμαρτών;",
        "208":"παυσανέμου γὰρ θυσίας",
        "209":"παρθενίου θʼ αἵματος ὀρ-",
        "210":"γᾷ περιόργως ἐπιθυ-",
        "211":"μεῖν θέμις. εὖ γὰρ εἴη.",
        "212":"ἐπεὶ δʼ ἀνάγκας ἔδυ λέπαδνον",
        "213":"φρενὸς πνέων δυσσεβῆ τροπαίαν",
        "214":"ἄναγνον ἀνίερον, τόθεν",
        "215":"τὸ παντότολμον φρονεῖν μετέγνω.",
        "216":"βροτοὺς θρασύνει γὰρ αἰσχρόμητις",
        "217":"τάλαινα παρακοπὰ πρωτοπήμων. ἔτλα δʼ οὖν",
        "218":"θυτὴρ γενέσθαι θυγατρός,",
        "219":"γυναικοποίνων πολέμων ἀρωγὰν",
        "220":"καὶ προτέλεια ναῶν.",
        "221":"λιτὰς δὲ καὶ κληδόνας πατρῴους",
        "222":"παρʼ οὐδὲν αἰῶ τε παρθένειον",
        "223":"ἔθεντο φιλόμαχοι βραβῆς.",
        "224":"φράσεν δʼ ἀόζοις πατὴρ μετʼ εὐχὰν",
        "225":"δίκαν χιμαίρας ὕπερθε βωμοῦ",
        "226":"πέπλοισι περιπετῆ παντὶ θυμῷ προνωπῆ",
        "227":"λαβεῖν ἀέρδην, στόματός",
        "228":"τε καλλιπρῴρου φυλακᾷ κατασχεῖν",
        "229":"φθόγγον ἀραῖον οἴκοις,",
        "230":"βίᾳ χαλινῶν τʼ ἀναύδῳ μένει.",
        "231":"κρόκου βαφὰς δʼ ἐς πέδον χέουσα",
        "232":"ἔβαλλʼ ἕκαστον θυτήρ-",
        "233":"ων ἀπʼ ὄμματος βέλει",
        "234":"φιλοίκτῳ, πρέπουσά θʼ ὡς ἐν γραφαῖς, προσεννέπειν",
        "235":"θέλουσʼ, ἐπεὶ πολλάκις",
        "236":"πατρὸς κατʼ ἀνδρῶνας εὐτραπέζους",
        "237":"ἔμελψεν, ἁγνᾷ δʼ ἀταύρωτος αὐδᾷ πατρὸς",
        "238":"φίλου τριτόσπονδον εὔ-",
        "239":"ποτμον παιῶνα φίλως ἐτίμα—",
        "240":"τὰ δʼ ἔνθεν οὔτʼ εἶδον οὔτʼ ἐννέπω·",
        "241":"τέχναι δὲ Κάλχαντος οὐκ ἄκραντοι.",
        "242":"Δίκα δὲ τοῖς μὲν παθοῦσ-",
        "243":"ιν μαθεῖν ἐπιρρέπει·",
        "244":"τὸ μέλλον δʼ , ἐπεὶ γένοιτʼ, ἂν κλύοις· πρὸ χαιρέτω·",
        "245":"ἴσον δὲ τῷ προστένειν.",
        "246":"τορὸν γὰρ ἥξει σύνορθρον αὐγαῖς.",
        "247":"πέλοιτο δʼ οὖν τἀπὶ τούτοισιν εὖ πρᾶξις, ὡς",
        "248":"θέλει τόδʼ ἄγχιστον Ἀ-",
        "249":"πίας γαίας μονόφρουρον ἕρκος.",
        "250":"ἥκω σεβίζων σόν, Κλυταιμήστρα, κράτος·",
        "251":"δίκη γάρ ἐστι φωτὸς ἀρχηγοῦ τίειν",
        "252":"γυναῖκʼ ἐρημωθέντος ἄρσενος θρόνου.",
        "253":"σὺ δʼ εἴ τι κεδνὸν εἴτε μὴ πεπυσμένη",
        "254":"εὐαγγέλοισιν ἐλπίσιν θυηπολεῖς,",
        "255":"κλύοιμʼ ἂν εὔφρων· οὐδὲ σιγώσῃ φθόνος.",
        "256":"εὐάγγελος μέν, ὥσπερ ἡ παροιμία,",
        "257":"ἕως γένοιτο μητρὸς εὐφρόνης πάρα.",
        "258":"πεύσῃ δὲ χάρμα μεῖζον ἐλπίδος κλύειν·",
        "259":"Πριάμου γὰρ ᾑρήκασιν Ἀργεῖοι πόλιν.",
        "260":"πῶς φής; πέφευγε τοὔπος ἐξ ἀπιστίας.",
        "261":"Τροίαν Ἀχαιῶν οὖσαν· ἦ τορῶς λέγω;",
        "262":"χαρά μʼ ὑφέρπει δάκρυον ἐκκαλουμένη.",
        "263":"εὖ γὰρ φρονοῦντος ὄμμα σοῦ κατηγορεῖ.",
        "264":"τί γὰρ τὸ πιστόν; ἔστι τῶνδέ σοι τέκμαρ;",
        "265":"ἔστιν· τί δʼ οὐχί; μὴ δολώσαντος θεοῦ.",
        "266":"πότερα δʼ ὀνείρων φάσματʼ εὐπιθῆ σέβεις;",
        "267":"οὐ δόξαν ἂν λάβοιμι βριζούσης φρενός.",
        "268":"ἀλλʼ ἦ σʼ ἐπίανέν τις ἄπτερος φάτις;",
        "269":"παιδὸς νέας ὣς κάρτʼ ἐμωμήσω φρένας.",
        "270":"ποίου χρόνου δὲ καὶ πεπόρθηται πόλις;",
        "271":"τῆς νῦν τεκούσης φῶς τόδʼ εὐφρόνης λέγω.",
        "272":"καὶ τίς τόδʼ ἐξίκοιτʼ ἂν ἀγγέλων τάχος;",
        "273":"Ἥφαιστος Ἴδης λαμπρὸν ἐκπέμπων σέλας.",
        "274":"φρυκτὸς δὲ φρυκτὸν δεῦρʼ ἀπʼ ἀγγάρου πυρὸς",
        "275":"ἔπεμπεν· Ἴδη μὲν πρὸς Ἑρμαῖον λέπας",
        "276":"Λήμνου· μέγαν δὲ πανὸν ἐκ νήσου τρίτον",
        "277":"Ἀθῷον αἶπος Ζηνὸς ἐξεδέξατο,",
        "278":"ὑπερτελής τε, πόντον ὥστε νωτίσαι,",
        "279":"ἰσχὺς πορευτοῦ λαμπάδος πρὸς ἡδονὴν",
        "280":"πεύκη τὸ χρυσοφεγγές, ὥς τις ἥλιος,",
        "281":"σέλας παραγγείλασα Μακίστου σκοπαῖς·",
        "282":"ὁ δʼ οὔτι μέλλων οὐδʼ ἀφρασμόνως ὕπνῳ",
        "283":"νικώμενος παρῆκεν ἀγγέλου μέρος·",
        "284":"ἑκὰς δὲ φρυκτοῦ φῶς ἐπʼ Εὐρίπου ῥοὰς",
        "285":"Μεσσαπίου φύλαξι σημαίνει μολόν.",
        "286":"οἱ δʼ ἀντέλαμψαν καὶ παρήγγειλαν πρόσω",
        "287":"γραίας ἐρείκης θωμὸν ἅψαντες πυρί.",
        "288":"σθένουσα λαμπὰς δʼ οὐδέπω μαυρουμένη,",
        "289":"ὑπερθοροῦσα πεδίον Ἀσωποῦ, δίκην",
        "290":"φαιδρᾶς σελήνης, πρὸς Κιθαιρῶνος λέπας",
        "291":"ἤγειρεν ἄλλην ἐκδοχὴν πομποῦ πυρός.",
        "292":"φάος δὲ τηλέπομπον οὐκ ἠναίνετο",
        "293":"φρουρὰ πλέον καίουσα τῶν εἰρημένων·",
        "294":"λίμνην δʼ ὑπὲρ Γοργῶπιν ἔσκηψεν φάος·",
        "295":"ὄρος τʼ ἐπʼ Αἰγίπλαγκτον ἐξικνούμενον",
        "296":"ὤτρυνε θεσμὸν μὴ χρονίζεσθαι πυρός.",
        "297":"πέμπουσι δʼ ἀνδαίοντες ἀφθόνῳ μένει",
        "298":"φλογὸς μέγαν πώγωνα, καὶ Σαρωνικοῦ",
        "299":"πορθμοῦ κάτοπτον πρῶνʼ ὑπερβάλλειν πρόσω",
        "300":"φλέγουσαν· ἔστʼ ἔσκηψεν εὖτʼ ἀφίκετο",
        "301":"Ἀραχναῖον αἶπος, ἀστυγείτονας σκοπάς·",
        "302":"κἄπειτʼ Ἀτρειδῶν ἐς τόδε σκήπτει στέγος",
        "303":"φάος τόδʼ οὐκ ἄπαππον Ἰδαίου πυρός.",
        "304":"τοιοίδε τοί μοι λαμπαδηφόρων νόμοι,",
        "305":"ἄλλος παρʼ ἄλλου διαδοχαῖς πληρούμενοι·",
        "306":"νικᾷ δʼ ὁ πρῶτος καὶ τελευταῖος δραμών.",
        "307":"τέκμαρ τοιοῦτον σύμβολόν τέ σοι λέγω",
        "308":"ἀνδρὸς παραγγείλαντος ἐκ Τροίας ἐμοί.",
        "309":"θεοῖς μὲν αὖθις, ὦ γύναι, προσεύξομαι.",
        "310":"λόγους δʼ ἀκοῦσαι τούσδε κἀποθαυμάσαι",
        "311":"διηνεκῶς θέλοιμʼ ἂν ὡς λέγοις πάλιν.",
        "312":"Τροίαν Ἀχαιοὶ τῇδʼ ἔχουσʼ ἐν ἡμέρᾳ.",
        "313":"οἶμαι βοὴν ἄμεικτον ἐν πόλει πρέπειν.",
        "314":"ὄξος τʼ ἄλειφά τʼ ἐγχέας ταὐτῷ κύτει",
        "315":"διχοστατοῦντʼ ἄν, οὐ φίλω, προσεννέποις.",
        "316":"καὶ τῶν ἁλόντων καὶ κρατησάντων δίχα",
        "317":"φθογγὰς ἀκούειν ἔστι συμφορᾶς διπλῆς.",
        "318":"οἱ μὲν γὰρ ἀμφὶ σώμασιν πεπτωκότες",
        "319":"ἀνδρῶν κασιγνήτων τε καὶ φυταλμίων",
        "320":"παῖδες γερόντων οὐκέτʼ ἐξ ἐλευθέρου",
        "321":"δέρης ἀποιμώζουσι φιλτάτων μόρον·",
        "322":"τοὺς δʼ αὖτε νυκτίπλαγκτος ἐκ μάχης πόνος",
        "323":"νήστεις πρὸς ἀρίστοισιν ὧν ἔχει πόλις",
        "324":"τάσσει, πρὸς οὐδὲν ἐν μέρει τεκμήριον,",
        "325":"ἀλλʼ ὡς ἕκαστος ἔσπασεν τύχης πάλον.",
        "326":"ἐν δʼ αἰχμαλώτοις Τρωικοῖς οἰκήμασιν",
        "327":"ναίουσιν ἤδη, τῶν ὑπαιθρίων πάγων",
        "328":"δρόσων τʼ ἀπαλλαγέντες, ὡς δʼ εὐδαίμονες",
        "329":"ἀφύλακτον εὑδήσουσι πᾶσαν εὐφρόνην.",
        "330":"\n εἰ δʼ εὖ σέβουσι τοὺς πολισσούχους θεοὺς",
        "331":"τοὺς τῆς ἁλούσης γῆς θεῶν θʼ ἱδρύματα,",
        "332":"οὔ τἂν ἑλόντες αὖθις ἀνθαλοῖεν ἄν.",
        "333":"ἔρως δὲ μή τις πρότερον ἐμπίπτῃ στρατῷ",
        "334":"πορθεῖν ἃ μὴ χρή, κέρδεσιν νικωμένους.",
        "335":"δεῖ γὰρ πρὸς οἴκους νοστίμου σωτηρίας",
        "336":"κάμψαι διαύλου θάτερον κῶλον πάλιν·",
        "337":"θεοῖς δʼ ἀναμπλάκητος εἰ μόλοι στρατός,",
        "338":"ἐγρηγορὸς τὸ πῆμα τῶν ὀλωλότων",
        "339":"γένοιτʼ ἄν, εἰ πρόσπαια μὴ τύχοι κακά.",
        "340":"τοιαῦτά τοι γυναικὸς ἐξ ἐμοῦ κλύεις·",
        "341":"τὸ δʼ εὖ κρατοίη μὴ διχορρόπως ἰδεῖν.",
        "342":"πολλῶν γὰρ ἐσθλῶν τήνδʼ ὄνησιν εἱλόμην.",
        "343":"γύναι, κατʼ ἄνδρα σώφρονʼ εὐφρόνως λέγεις.",
        "344":"ἐγὼ δʼ ἀκούσας πιστά σου τεκμήρια",
        "345":"θεοὺς προσειπεῖν εὖ παρασκευάζομαι.",
        "346":"χάρις γὰρ οὐκ ἄτιμος εἴργασται πόνων.",
        "347":"ὦ Ζεῦ βασιλεῦ καὶ νὺξ φιλία",
        "348":"μεγάλων κόσμων κτεάτειρα,",
        "349":"ἥτʼ ἐπὶ Τροίας πύργοις ἔβαλες",
        "350":"στεγανὸν δίκτυον, ὡς μήτε μέγαν",
        "351":"μήτʼ οὖν νεαρῶν τινʼ ὑπερτελέσαι",
        "352":"μέγα δουλείας",
        "353":"γάγγαμον, ἄτης παναλώτου.",
        "354":"Δία τοι ξένιον μέγαν αἰδοῦμαι",
        "355":"τὸν τάδε πράξαντʼ ἐπʼ Ἀλεξάνδρῳ",
        "356":"τείνοντα πάλαι τόξον, ὅπως ἂν",
        "357":"μήτε πρὸ καιροῦ μήθʼ ὑπὲρ ἄστρων",
        "358":"\n βέλος ἠλίθιον σκήψειεν.",
        "359":"Διὸς πλαγὰν ἔχουσιν εἰπεῖν,",
        "360":"πάρεστιν τοῦτό γʼ ἐξιχνεῦσαι.",
        "361":"\n ὡς ἔπραξεν ὡς ἔκρανεν. οὐκ ἔφα τις",
        "362":"θεοὺς βροτῶν ἀξιοῦσθαι μέλειν",
        "363":"ὅσοις ἀθίκτων χάρις",
        "364":"πατοῖθʼ· ὁ δʼ οὐκ εὐσεβής.",
        "365":"πέφανται δʼ ἐκτίνουσʼ",
        "366":"ἀτολμήτων ἀρὴ",
        "367":"πνεόντων μεῖζον ἢ δικαίως,",
        "368":"φλεόντων δωμάτων ὑπέρφευ",
        "369":"ὑπὲρ τὸ βέλτιστον. ἔστω δʼ ἀπή-",
        "370":"μαντον, ὥστʼ ἀπαρκεῖν",
        "371":"εὖ πραπίδων λαχόντα.",
        "372":"οὐ γὰρ ἔστιν ἔπαλξις",
        "373":"πλούτου πρὸς κόρον ἀνδρὶ",
        "374":"λακτίσαντι μέγαν Δίκας",
        "375":"βωμὸν εἰς ἀφάνειαν.",
        "376":"βιᾶται δʼ ἁ τάλαινα πειθώ,",
        "377":"προβούλου παῖς ἄφερτος ἄτας.",
        "378":"ἄκος δὲ πᾶν μάταιον. οὐκ ἐκρύφθη,",
        "379":"πρέπει δέ, φῶς αἰνολαμπές, σίνος·",
        "380":"κακοῦ δὲ χαλκοῦ τρόπον",
        "381":"τρίβῳ τε καὶ προσβολαῖς",
        "382":"μελαμπαγὴς πέλει",
        "383":"δικαιωθείς, ἐπεὶ",
        "384":"διώκει παῖς ποτανὸν ὄρνιν,",
        "385":"πόλει πρόστριμμʼ ἄφερτον ἐνθείς.",
        "386":"λιτᾶν δʼ ἀκούει μὲν οὔτις θεῶν·",
        "387":"τὸν δʼ ἐπίστροφον τῶν",
        "388":"φῶτʼ ἄδικον καθαιρεῖ.",
        "389":"οἷος καὶ Πάρις ἐλθὼν",
        "390":"ἐς δόμον τὸν Ἀτρειδᾶν",
        "391":"ᾔσχυνε ξενίαν τράπε-",
        "392":"ζαν κλοπαῖσι γυναικός.",
        "393":"λιποῦσα δʼ ἀστοῖσιν ἀσπίστοράς",
        "394":"τε καὶ κλόνους λογχίμους",
        "395":"ναυβάτας θʼ ὁπλισμούς,",
        "396":"ἄγουσά τʼ ἀντίφερνον Ἰλίῳ φθορὰν",
        "397":"βέβακεν ῥίμφα διὰ",
        "398":"πυλᾶν ἄτλητα τλᾶσα· πολλὰ δʼ ἔστενον",
        "399":"τόδʼ ἐννέποντες δόμων προφῆται·",
        "400":"ἰὼ ἰὼ δῶμα δῶμα καὶ πρόμοι,",
        "401":"ἰὼ λέχος καὶ στίβοι φιλάνορες.",
        "402":"πάρεστι σιγὰς ἀτίμους ἀλοιδόρους",
        "403":"ἄλγιστʼ ἀφημένων ἰδεῖν.",
        "404":"πόθῳ δʼ ὑπερποντίας",
        "405":"φάσμα δόξει δόμων ἀνάσσειν.",
        "406":"εὐμόρφων δὲ κολοσσῶν",
        "407":"ἔχθεται χάρις ἀνδρί·",
        "408":"ὀμμάτων δʼ ἐν ἀχηνίαις",
        "409":"ἔρρει πᾶσʼ Ἀφροδίτα.",
        "410":"ὀνειρόφαντοι δὲ πενθήμονες",
        "411":"πάρεισι δόξαι φέρου-",
        "412":"σαι χάριν ματαίαν.",
        "413":"μάταν γάρ, εὖτʼ ἂν ἐσθλά τις δοκῶν ὁρᾷ,",
        "414":"παραλλάξασα διὰ",
        "415":"χερῶν βέβακεν ὄψις οὐ μεθύστερον",
        "416":"πτεροῖς ὀπαδοῦσʼ ὕπνου κελεύθοις.",
        "417":"τὰ μὲν κατʼ οἴκους ἐφʼ ἑστίας ἄχη",
        "418":"τάδʼ ἐστὶ καὶ τῶνδʼ ὑπερβατώτερα.",
        "419":"τὸ πᾶν δʼ ἀφʼ Ἕλλανος αἴας συνορμένοις",
        "420":"πένθειʼ ἀτλησικάρδιος",
        "421":"δόμων ἑκάστου πρέπει.",
        "422":"πολλὰ γοῦν θιγγάνει πρὸς ἧπαρ·",
        "423":"οὓς μὲν γάρ τις ἔπεμψεν",
        "424":"οἶδεν, ἀντὶ δὲ φωτῶν",
        "425":"τεύχη καὶ σποδὸς εἰς ἑκά-",
        "426":"στου δόμους ἀφικνεῖται.",
        "427":"ὁ χρυσαμοιβὸς δʼ Ἄρης σωμάτων",
        "428":"καὶ ταλαντοῦχος ἐν μάχῃ δορὸς",
        "429":"πυρωθὲν ἐξ Ἰλίου",
        "430":"φίλοισι πέμπει βαρὺ",
        "431":"ψῆγμα δυσδάκρυτον ἀν-",
        "432":"τήνορος σποδοῦ γεμί-",
        "433":"ζων λέβητας εὐθέτους.",
        "434":"στένουσι δʼ εὖ λέγοντες ἄν-",
        "435":"δρα τὸν μὲν ὡς μάχης ἴδρις,",
        "436":"τὸν δʼ ἐν φοναῖς καλῶς πεσόντʼ—",
        "437":"ἀλλοτρίας διαὶ γυναι-",
        "438":"κός· τάδε σῖγά τις βαΰ-",
        "439":"ζει, φθονερὸν δʼ ὑπʼ ἄλγος ἕρ-",
        "440":"πει προδίκοις Ἀτρείδαις.",
        "441":"οἱ δʼ αὐτοῦ περὶ τεῖχος",
        "442":"θήκας Ἰλιάδος γᾶς",
        "443":"εὔμορφοι κατέχουσιν· ἐχ-",
        "444":"θρὰ δʼ ἔχοντας ἔκρυψεν.",
        "445":"βαρεῖα δʼ ἀστῶν φάτις ξὺν κότῳ·",
        "446":"δημοκράντου δʼ ἀρᾶς τίνει χρέος.",
        "447":"μένει δʼ ἀκοῦσαί τί μου",
        "448":"μέριμνα νυκτηρεφές.",
        "449":"τῶν πολυκτόνων γὰρ οὐκ",
        "450":"ἄσκοποι θεοί. κελαι-",
        "451":"ναὶ δʼ Ἐρινύες χρόνῳ",
        "452":"τυχηρὸν ὄντʼ ἄνευ δίκας",
        "453":"παλιντυχεῖ τριβᾷ βίου",
        "454":"τιθεῖσʼ ἀμαυρόν, ἐν δʼ ἀί-",
        "455":"στοις τελέθοντος οὔτις ἀλ-",
        "456":"κά· τὸ δʼ ὑπερκόπως κλύειν",
        "457":"εὖ βαρύ· βάλλεται γὰρ ὄσ-",
        "458":"σοις Διόθεν κάρανα.",
        "459":"κρίνω δʼ ἄφθονον ὄλβον·",
        "460":"μήτʼ εἴην πτολιπόρθης",
        "461":"μήτʼ οὖν αὐτὸς ἁλοὺς ὑπʼ ἄλ-",
        "462":"λων βίον κατίδοιμι.",
        "463":"πυρὸς δʼ ὑπʼ εὐαγγέλου",
        "464":"πόλιν διήκει θοὰ",
        "465":"βάξις· εἰ δʼ ἐτήτυμος,",
        "466":"τίς οἶδεν, ἤ τι θεῖόν ἐστί πῃ ψύθος.—",
        "467":"τίς ὧδε παιδνὸς ἢ φρενῶν κεκομμένος,",
        "468":"φλογὸς παραγγέλμασιν",
        "469":"νέοις πυρωθέντα καρδίαν ἔπειτʼ",
        "470":"ἀλλαγᾷ λόγου καμεῖν;—",
        "471":"\n ἐν γυναικὸς αἰχμᾷ πρέπει",
        "472":"πρὸ τοῦ φανέντος χάριν ξυναινέσαι.—",
        "473":"πιθανὸς ἄγαν ὁ θῆλυς ὅρος ἐπινέμεται",
        "474":"ταχύπορος· ἀλλὰ ταχύμορον",
        "475":"γυναικογήρυτον ὄλλυται κλέος.—",
        "476":"τάχʼ εἰσόμεσθα λαμπάδων φαεσφόρων",
        "477":"φρυκτωριῶν τε καὶ πυρὸς παραλλαγάς,",
        "478":"εἴτʼ οὖν ἀληθεῖς εἶτʼ ὀνειράτων δίκην",
        "479":"τερπνὸν τόδʼ ἐλθὸν φῶς ἐφήλωσεν φρένας.",
        "480":"κήρυκʼ ἀπʼ ἀκτῆς τόνδʼ ὁρῶ κατάσκιον",
        "481":"κλάδοις ἐλαίας· μαρτυρεῖ δέ μοι κάσις",
        "482":"πηλοῦ ξύνουρος διψία κόνις τάδε,",
        "483":"ὡς οὔτʼ ἄναυδος οὔτε σοι δαίων φλόγα",
        "484":"ὕλης ὀρείας σημανεῖ καπνῷ πυρός,",
        "485":"ἀλλʼ ἢ τὸ χαίρειν μᾶλλον ἐκβάξει λέγων—",
        "486":"τὸν ἀντίον δὲ τοῖσδʼ ἀποστέργω λόγον·",
        "487":"εὖ γὰρ πρὸς εὖ φανεῖσι προσθήκη πέλοι.—",
        "488":"ὅστις τάδʼ ἄλλως τῇδʼ ἐπεύχεται πόλει,",
        "489":"αὐτὸς φρενῶν καρποῖτο τὴν ἁμαρτίαν.",
        "490":"ἰὼ πατρῷον οὖδας Ἀργείας χθονός,",
        "491":"δεκάτου σε φέγγει τῷδʼ ἀφικόμην ἔτους,",
        "492":"πολλῶν ῥαγεισῶν ἐλπίδων μιᾶς τυχών.",
        "493":"οὐ γάρ ποτʼ ηὔχουν τῇδʼ ἐν Ἀργείᾳ χθονὶ",
        "494":"θανὼν μεθέξειν φιλτάτου τάφου μέρος.",
        "495":"νῦν χαῖρε μὲν χθών, χαῖρε δʼ ἡλίου φάος,",
        "496":"ὕπατός τε χώρας Ζεύς, ὁ Πύθιός τʼ ἄναξ,",
        "497":"τόξοις ἰάπτων μηκέτʼ εἰς ἡμᾶς βέλη·",
        "498":"ἅλις παρὰ Σκάμανδρον ἦσθʼ ἀνάρσιος·",
        "499":"νῦν δʼ αὖτε σωτὴρ ἴσθι καὶ παιώνιος,",
        "500":"ἄναξ Ἄπολλον. τούς τʼ ἀγωνίους θεοὺς",
        "501":"πάντας προσαυδῶ, τόν τʼ ἐμὸν τιμάορον",
        "502":"Ἑρμῆν, φίλον κήρυκα, κηρύκων σέβας,",
        "503":"ἥρως τε τοὺς πέμψαντας, εὐμενεῖς πάλιν",
        "504":"στρατὸν δέχεσθαι τὸν λελειμμένον δορός.",
        "505":"ἰὼ μέλαθρα βασιλέων, φίλαι στέγαι,",
        "506":"σεμνοί τε θᾶκοι, δαίμονές τʼ ἀντήλιοι,",
        "507":"εἴ που πάλαι, φαιδροῖσι τοισίδʼ ὄμμασι",
        "508":"δέξασθε κόσμῳ βασιλέα πολλῷ χρόνῳ.",
        "509":"ἥκει γὰρ ὑμῖν φῶς ἐν εὐφρόνῃ φέρων",
        "510":"καὶ τοῖσδʼ ἅπασι κοινὸν Ἀγαμέμνων ἄναξ.",
        "511":"ἀλλʼ εὖ νιν ἀσπάσασθε, καὶ γὰρ οὖν πρέπει",
        "512":"Τροίαν κατασκάψαντα τοῦ δικηφόρου",
        "513":"Διὸς μακέλλῃ, τῇ κατείργασται πέδον.",
        "514":"βωμοὶ δʼ ἄιστοι καὶ θεῶν ἱδρύματα,",
        "515":"καὶ σπέρμα πάσης ἐξαπόλλυται χθονός.",
        "516":"τοιόνδε Τροίᾳ περιβαλὼν ζευκτήριον",
        "517":"ἄναξ Ἀτρείδης πρέσβυς εὐδαίμων ἀνὴρ",
        "518":"ἥκει, τίεσθαι δʼ ἀξιώτατος βροτῶν",
        "519":"τῶν νῦν· Πάρις γὰρ οὔτε συντελὴς πόλις",
        "520":"ἐξεύχεται τὸ δρᾶμα τοῦ πάθους πλέον.",
        "521":"ὀφλὼν γὰρ ἁρπαγῆς τε καὶ κλοπῆς δίκην",
        "522":"τοῦ ῥυσίου θʼ ἥμαρτε καὶ πανώλεθρον",
        "523":"αὐτόχθονον πατρῷον ἔθρισεν δόμον.",
        "524":"διπλᾶ δʼ ἔτεισαν Πριαμίδαι θἀμάρτια.",
        "525":"κῆρυξ Ἀχαιῶν χαῖρε τῶν ἀπὸ στρατοῦ.",
        "526":"χαίρω γε · τεθνάναι δʼ οὐκέτʼ ἀντερῶ θεοῖς.",
        "527":"ἔρως πατρῴας τῆσδε γῆς σʼ ἐγύμνασεν;",
        "528":"ὥστʼ ἐνδακρύειν γʼ ὄμμασιν χαρᾶς ὕπο.",
        "529":"τερπνῆς ἄρʼ ἦτε τῆσδʼ ἐπήβολοι νόσου.",
        "530":"πῶς δή; διδαχθεὶς τοῦδε δεσπόσω λόγου.",
        "531":"τῶν ἀντερώντων ἱμέρῳ πεπληγμένοι.",
        "532":"ποθεῖν ποθοῦντα τήνδε γῆν στρατὸν λέγεις;",
        "533":"ὡς πόλλʼ ἀμαυρᾶς ἐκ φρενός μʼ ἀναστένειν",
        "534":"πόθεν τὸ δύσφρον τοῦτʼ ἐπῆν θυμῷ στύγος;",
        "535":"πάλαι τὸ σιγᾶν φάρμακον βλάβης ἔχω.",
        "536":"καὶ πῶς; ἀπόντων κοιράνων ἔτρεις τινάς;",
        "537":"ὡς νῦν, τὸ σὸν δή, καὶ θανεῖν πολλὴ χάρις.",
        "538":"εὖ γὰρ πέπρακται. ταῦτα δʼ ἐν πολλῷ χρόνῳ",
        "539":"τὰ μέν τις ἂν λέξειεν εὐπετῶς ἔχειν,",
        "540":"τὰ δʼ αὖτε κἀπίμομφα. τίς δὲ πλὴν θεῶν",
        "541":"ἅπαντʼ ἀπήμων τὸν διʼ αἰῶνος χρόνον;",
        "542":"μόχθους γὰρ εἰ λέγοιμι καὶ δυσαυλίας,",
        "543":"σπαρνὰς παρήξεις καὶ κακοστρώτους, τί δʼ οὐ",
        "544":"στένοντες, οὐ λαχόντες ἤματος μέρος;",
        "545":"τὰ δʼ αὖτε χέρσῳ καὶ προσῆν πλέον στύγος·",
        "546":"εὐναὶ γὰρ ἦσαν δηΐων πρὸς τείχεσιν·",
        "547":"ἐξ οὐρανοῦ δὲ κἀπὸ γῆς λειμώνιαι",
        "548":"δρόσοι κατεψάκαζον, ἔμπεδον σίνος",
        "549":"ἐσθημάτων, τιθέντες ἔνθηρον τρίχα.",
        "550":"χειμῶνα δʼ εἰ λέγοι τις οἰωνοκτόνον,",
        "551":"οἷον παρεῖχʼ ἄφερτον Ἰδαία χιών,",
        "552":"ἢ θάλπος, εὖτε πόντος ἐν μεσημβριναῖς",
        "553":"κοίταις ἀκύμων νηνέμοις εὕδοι πεσών",
        "554":"τί ταῦτα πενθεῖν δεῖ; παροίχεται πόνος·",
        "555":"παροίχεται δέ, τοῖσι μὲν τεθνηκόσιν",
        "556":"τὸ μήποτʼ αὖθις μηδʼ ἀναστῆναι μέλειν.",
        "557":"τί τοὺς ἀναλωθέντας ἐν ψήφῳ λέγειν,",
        "558":"τὸν ζῶντα δʼ ἀλγεῖν χρὴ τύχης παλιγκότου;",
        "559":"καὶ πολλὰ χαίρειν ξυμφορὰς καταξιῶ.",
        "560":"ἡμῖν δὲ τοῖς λοιποῖσιν Ἀργείων στρατοῦ",
        "561":"νικᾷ τὸ κέρδος, πῆμα δʼ οὐκ ἀντιρρέπει·",
        "562":"ὡς κομπάσαι τῷδʼ εἰκὸς ἡλίου φάει",
        "563":"ὑπὲρ θαλάσσης καὶ χθονὸς ποτωμένοις·",
        "564":"Τροίαν ἑλόντες δή ποτʼ Ἀργείων στόλος",
        "565":"θεοῖς λάφυρα ταῦτα τοῖς καθʼ Ἑλλάδα",
        "566":"δόμοις ἐπασσάλευσαν ἀρχαῖον γάνος.",
        "567":"τοιαῦτα χρὴ κλύοντας εὐλογεῖν πόλιν",
        "568":"καὶ τοὺς στρατηγούς· καὶ χάρις τιμήσεται",
        "569":"Διὸς τόδʼ ἐκπράξασα.πάντʼ ἔχεις λόγον.",
        "570":"νικώμενος λόγοισιν οὐκ ἀναίνομαι·",
        "571":"ἀεὶ γὰρ ἥβη τοῖς γέρουσιν εὖ μαθεῖν.",
        "572":"δόμοις δὲ ταῦτα καὶ Κλυταιμήστρᾳ μέλειν",
        "573":"εἰκὸς μάλιστα, σὺν δὲ πλουτίζειν ἐμέ.",
        "574":"ἀνωλόλυξα μὲν πάλαι χαρᾶς ὕπο,",
        "575":"ὅτʼ ἦλθʼ ὁ πρῶτος νύχιος ἄγγελος πυρός,",
        "576":"φράζων ἅλωσιν Ἰλίου τʼ ἀνάστασιν.",
        "577":"καί τίς μʼ ἐνίπτων εἶπε, φρυκτωρῶν δία",
        "578":"πεισθεῖσα Τροίαν νῦν πεπορθῆσθαι δοκεῖς;",
        "579":"ἦ κάρτα πρὸς γυναικὸς αἴρεσθαι κέαρ.",
        "580":"λόγοις τοιούτοις πλαγκτὸς οὖσʼ ἐφαινόμην.",
        "581":"ὅμως δʼ ἔθυον, καὶ γυναικείῳ νόμῳ",
        "582":"ὀλολυγμὸν ἄλλος ἄλλοθεν κατὰ πτόλιν",
        "583":"ἔλασκον εὐφημοῦντες ἐν θεῶν ἕδραις",
        "584":"θυηφάγον κοιμῶντες εὐώδη φλόγα.",
        "585":"\n καὶ νῦν τὰ μάσσω μὲν τί δεῖ σέ μοι λέγειν;",
        "586":"ἄνακτος αὐτοῦ πάντα πεύσομαι λόγον.",
        "587":"ὅπως δʼ ἄριστα τὸν ἐμὸν αἰδοῖον πόσιν",
        "588":"σπεύσω πάλιν μολόντα δέξασθαι·—τί γὰρ",
        "589":"γυναικὶ τούτου φέγγος ἥδιον δρακεῖν,",
        "590":"ἀπὸ στρατείας ἀνδρὶ σώσαντος θεοῦ",
        "591":"πύλας ἀνοῖξαι;—ταῦτʼ ἀπάγγειλον πόσει·",
        "592":"ἥκειν ὅπως τάχιστʼ ἐράσμιον πόλει·",
        "593":"γυναῖκα πιστὴν δʼ ἐν δόμοις εὕροι μολὼν",
        "594":"οἵαν περ οὖν ἔλειπε, δωμάτων κύνα",
        "595":"ἐσθλὴν ἐκείνῳ, πολεμίαν τοῖς δύσφροσιν,",
        "596":"καὶ τἄλλʼ ὁμοίαν πάντα, σημαντήριον",
        "597":"οὐδὲν διαφθείρασαν ἐν μήκει χρόνου.",
        "598":"οὐδʼ οἶδα τέρψιν οὐδʼ ἐπίψογον φάτιν",
        "599":"ἄλλου πρὸς ἀνδρὸς μᾶλλον ἢ χαλκοῦ βαφάς.",
        "600":"τοιόσδʼ ὁ κόμπος τῆς ἀληθείας γέμων",
        "601":"οὐκ αἰσχρὸς ὡς γυναικὶ γενναίᾳ λακεῖν.",
        "602":"αὕτη μὲν οὕτως εἶπε μανθάνοντί σοι",
        "603":"τοροῖσιν ἑρμηνεῦσιν εὐπρεπῶς λόγον.",
        "604":"σὺ δʼ εἰπέ, κῆρυξ, Μενέλεων δὲ πεύθομαι.",
        "605":"εἰ νόστιμός τε καὶ σεσωσμένος πάλιν",
        "606":"ἥκει σὺν ὑμῖν, τῆσδε γῆς φίλον κράτος.",
        "607":"οὐκ ἔσθʼ ὅπως λέξαιμι τὰ ψευδῆ καλὰ",
        "608":"ἐς τὸν πολὺν φίλοισι καρποῦσθαι χρόνον.",
        "609":"πῶς δῆτʼ ἂν εἰπὼν κεδνὰ τἀληθῆ τύχοις;",
        "610":"σχισθέντα δʼ οὐκ εὔκρυπτα γίγνεται τάδε.",
        "611":"ἁνὴρ ἄφαντος ἐξ Ἀχαιικοῦ στρατοῦ,",
        "612":"αὐτός τε καὶ τὸ πλοῖον. οὐ ψευδῆ λέγω.",
        "613":"πότερον ἀναχθεὶς ἐμφανῶς ἐξ Ἰλίου,",
        "614":"ἢ χεῖμα, κοινὸν ἄχθος, ἥρπασε στρατοῦ;",
        "615":"ἔκυρσας ὥστε τοξότης ἄκρος σκοποῦ·",
        "616":"μακρὸν δὲ πῆμα συντόμως ἐφημίσω.",
        "617":"πότερα γὰρ αὐτοῦ ζῶντος ἢ τεθνηκότος",
        "618":"φάτις πρὸς ἄλλων ναυτίλων ἐκλῄζετο;",
        "619":"οὐκ οἶδεν οὐδεὶς ὥστʼ ἀπαγγεῖλαι τορῶς,",
        "620":"πλὴν τοῦ τρέφοντος Ἡλίου χθονὸς φύσιν.",
        "621":"πῶς γὰρ λέγεις χειμῶνα ναυτικῷ στρατῷ",
        "622":"ἐλθεῖν τελευτῆσαί τε δαιμόνων κότῳ;",
        "623":"εὔφημον ἦμαρ οὐ πρέπει κακαγγέλῳ",
        "624":"γλώσσῃ μιαίνειν· χωρὶς ἡ τιμὴ θεῶν.",
        "625":"ὅταν δʼ ἀπευκτὰ πήματʼ ἄγγελος πόλει",
        "626":"στυγνῷ προσώπῳ πτωσίμου στρατοῦ φέρῃ,",
        "627":"πόλει μὲν ἕλκος ἓν τὸ δήμιον τυχεῖν,",
        "628":"πολλοὺς δὲ πολλῶν ἐξαγισθέντας δόμων",
        "629":"ἄνδρας διπλῇ μάστιγι, τὴν Ἄρης φιλεῖ,",
        "630":"δίλογχον ἄτην, φοινίαν ξυνωρίδα·",
        "631":"τοιῶνδε μέντοι πημάτων σεσαγμένον",
        "632":"πρέπει λέγειν παιᾶνα τόνδʼ Ἐρινύων.",
        "633":"σωτηρίων δὲ πραγμάτων εὐάγγελον",
        "634":"ἥκοντα πρὸς χαίρουσαν εὐεστοῖ πόλιν,",
        "635":"πῶς κεδνὰ τοῖς κακοῖσι συμμείξω, λέγων",
        "636":"χειμῶνʼ Ἀχαιοῖς οὐκ ἀμήνιτον θεῶν;",
        "637":"ξυνώμοσαν γάρ, ὄντες ἔχθιστοι τὸ πρίν,",
        "638":"πῦρ καὶ θάλασσα, καὶ τὰ πίστʼ ἐδειξάτην",
        "639":"φθείροντε τὸν δύστηνον Ἀργείων στρατόν.",
        "640":"ἐν νυκτὶ δυσκύμαντα δʼ ὠρώρει κακά.",
        "641":"ναῦς γὰρ πρὸς ἀλλήλαισι Θρῄκιαι πνοαὶ",
        "642":"ἤρεικον· αἱ δὲ κεροτυπούμεναι βίᾳ",
        "643":"χειμῶνι τυφῶ σὺν ζάλῃ τʼ ὀμβροκτύπῳ",
        "644":"ᾤχοντʼ ἄφαντοι ποιμένος κακοῦ στρόβῳ.",
        "645":"ἐπεὶ δʼ ἀνῆλθε λαμπρὸν ἡλίου φάος,",
        "646":"ὁρῶμεν ἀνθοῦν πέλαγος Αἰγαῖον νεκροῖς",
        "647":"ἀνδρῶν Ἀχαιῶν ναυτικοῖς τʼ ἐρειπίοις.",
        "648":"ἡμᾶς γε μὲν δὴ ναῦν τʼ ἀκήρατον σκάφος",
        "649":"ἤτοι τις ἐξέκλεψεν ἢ ʼξῃτήσατο",
        "650":"θεός τις, οὐκ ἄνθρωπος, οἴακος θιγών.",
        "651":"τύχη δὲ σωτὴρ ναῦν θέλουσʼ ἐφέζετο,",
        "652":"ὡς μήτʼ ἐν ὅρμῳ κύματος ζάλην ἔχειν",
        "653":"μήτʼ ἐξοκεῖλαι πρὸς κραταίλεων χθόνα.",
        "654":"ἔπειτα δʼ Ἅιδην πόντιον πεφευγότες,",
        "655":"λευκὸν κατʼ ἦμαρ, οὐ πεποιθότες τύχῃ,",
        "656":"ἐβουκολοῦμεν φροντίσιν νέον πάθος,",
        "657":"στρατοῦ καμόντος καὶ κακῶς σποδουμένου.",
        "658":"καὶ νῦν ἐκείνων εἴ τίς ἐστιν ἐμπνέων,",
        "659":"λέγουσιν ἡμᾶς ὡς ὀλωλότας, τί μή;",
        "660":"ἡμεῖς τʼ ἐκείνους ταὔτʼ ἔχειν δοξάζομεν.",
        "661":"γένοιτο δʼ ὡς ἄριστα. Μενέλεων γὰρ οὖν",
        "662":"πρῶτόν τε καὶ μάλιστα προσδόκα μολεῖν.",
        "663":"εἰ γοῦν τις ἀκτὶς ἡλίου νιν ἱστορεῖ",
        "664":"καὶ ζῶντα καὶ βλέποντα, μηχαναῖς Διός,",
        "665":"οὔπω θέλοντος ἐξαναλῶσαι γένος,",
        "666":"ἐλπίς τις αὐτὸν πρὸς δόμους ἥξειν πάλιν.",
        "667":"τοσαῦτʼ ἀκούσας ἴσθι τἀληθῆ κλύων.",
        "668":"τίς ποτʼ ὠνόμαζεν ὧδʼ",
        "669":"ἐς τὸ πᾶν ἐτητύμως—",
        "670":"μή τις ὅντινʼ οὐχ ὁρῶμεν προνοί-",
        "671":"αισι τοῦ πεπρωμένου",
        "672":"γλῶσσαν ἐν τύχᾳ νέμων;—",
        "673":"τὰν δορίγαμβρον ἀμφινει-",
        "674":"κῆ θʼ Ἑλέναν; ἐπεὶ πρεπόντως",
        "675":"ἑλένας, ἕλανδρος, ἑλέ-",
        "676":"πτολις, ἐκ τῶν ἁβροτίμων",
        "677":"προκαλυμμάτων ἔπλευσε",
        "678":"ζεφύρου γίγαντος αὔρᾳ,",
        "679":"πολύανδροί τε φεράσπιδες κυναγοὶ",
        "680":"κατʼ ἴχνος πλατᾶν ἄφαντον",
        "681":"κελσάντων Σιμόεντος ἀ-",
        "682":"κτὰς ἐπʼ ἀεξιφύλλους",
        "683":"διʼ ἔριν αἱματόεσσαν.",
        "684":"Ἰλίῳ δὲ κῆδος ὀρθ-",
        "685":"ώνυμον τελεσσίφρων",
        "686":"μῆνις ἤλασεν, τραπέζας ἀτί-",
        "687":"μωσιν ὑστέρῳ χρόνῳ",
        "688":"καὶ ξυνεστίου Διὸς",
        "689":"πρασσομένα τὸ νυμφότι-",
        "690":"μον μέλος ἐκφάτως τίοντας,",
        "691":"ὑμέναιον, ὃς τότʼ ἐπέρ-",
        "692":"ρεπεν γαμβροῖσιν ἀείδειν·",
        "693":"μεταμανθάνουσα δʼ ὕμνον",
        "694":"Πριάμου πόλις γεραιὰ",
        "695":"πολύθρηνον μέγα που στένει κικλήσκου-",
        "696":"σα Πάριν τὸν αἰνόλεκτρον,",
        "697":"παμπορθῆ πολύθρηνον",
        "698":"αἰῶνα διαὶ πολιτᾶν",
        "699":"μέλεον αἷμʼ ἀνατλᾶσα.",
        "700":"ἔθρεψεν δὲ λέοντος ἶ-",
        "701":"νιν δόμοις ἀγάλακτον οὕ-",
        "702":"τως ἀνὴρ φιλόμαστον,",
        "703":"ἐν βιότου προτελείοις",
        "704":"ἅμερον, εὐφιλόπαιδα",
        "705":"καὶ γεραροῖς ἐπίχαρτον.",
        "706":"πολέα δʼ ἔσχʼ ἐν ἀγκάλαις",
        "707":"νεοτρόφου τέκνου δίκαν,",
        "708":"φαιδρωπὸς ποτὶ χεῖρα σαί-",
        "709":"νων τε γαστρὸς ἀνάγκαις.",
        "710":"χρονισθεὶς δʼ ἀπέδειξεν ἦ-",
        "711":"θος τὸ πρὸς τοκέων· χάριν",
        "712":"γὰρ τροφεῦσιν ἀμείβων",
        "713":"μηλοφόνοισιν ἐν ἄταις",
        "714":"δαῖτʼ ἀκέλευστος ἔτευξεν·",
        "715":"αἵματι δʼ οἶκος ἐφύρθη,",
        "716":"ἄμαχον ἄλγος οἰκέταις",
        "717":"μέγα σίνος πολυκτόνον.",
        "718":"ἐκ θεοῦ δʼ ἱερεύς τις ἄ-",
        "719":"τας δόμοις προσεθρέφθη.",
        "720":"πάραυτα δʼ ἐλθεῖν ἐς Ἰλίου πόλιν",
        "721":"λέγοιμʼ ἂν φρόνημα μὲν",
        "722":"νηνέμου γαλάνας,",
        "723":"ἀκασκαῖον δʼ ἄγαλμα πλούτου,",
        "724":"μαλθακὸν ὀμμάτων βέλος,",
        "725":"δηξίθυμον ἔρωτος ἄνθος.",
        "726":"παρακλίνασʼ ἐπέκρανεν",
        "727":"δὲ γάμου πικρὰς τελευτάς,",
        "728":"δύσεδρος καὶ δυσόμιλος",
        "729":"συμένα Πριαμίδαισιν,",
        "730":"πομπᾷ Διὸς ξενίου,",
        "731":"νυμφόκλαυτος Ἐρινύς.",
        "732":"παλαίφατος δʼ ἐν βροτοῖς γέρων λόγος",
        "733":"τέτυκται, μέγαν τελε-",
        "734":"σθέντα φωτὸς ὄλβον",
        "735":"τεκνοῦσθαι μηδʼ ἄπαιδα θνῄσκειν,",
        "736":"ἐκ δʼ ἀγαθᾶς τύχας γένει",
        "737":"βλαστάνειν ἀκόρεστον οἰζύν.",
        "738":"δίχα δʼ ἄλλων μονόφρων εἰ-",
        "739":"μί· τὸ δυσσεβὲς γὰρ ἔργον",
        "740":"μετὰ μὲν πλείονα τίκτει,",
        "741":"σφετέρᾳ δʼ εἰκότα γέννᾳ.",
        "742":"οἴκων δʼ ἄρʼ εὐθυδίκων",
        "743":"καλλίπαις πότμος αἰεί.",
        "744":"φιλεῖ δὲ τίκτειν Ὕβρις",
        "745":"μὲν παλαιὰ νεά-",
        "746":"ζουσαν ἐν κακοῖς βροτῶν",
        "747":"ὕβριν τότʼ ἢ τόθʼ, ὅτε τὸ κύρ-",
        "748":"ιον μόλῃ φάος τόκου,",
        "749":"δαίμονά τε τὰν ἄμαχον ἀπόλεμ-",
        "750":"ον, ἀνίερον Θράσος, μελαί-",
        "751":"νας μελάθροισιν Ἄτας,",
        "752":"εἰδομένας τοκεῦσιν.",
        "753":"Δίκα δὲ λάμπει μὲν ἐν",
        "754":"δυσκάπνοις δώμασιν,",
        "755":"τὸν δʼ ἐναίσιμον τίει βίον .",
        "756":"τὰ χρυσόπαστα δʼ ἔδεθλα σὺν",
        "757":"πίνῳ χερῶν παλιντρόποις",
        "758":"ὄμμασι λιποῦσʼ, ὅσια προσέμολ-",
        "759":"ε, δύναμιν οὐ σέβουσα πλού-",
        "760":"του παράσημον αἴνῳ·",
        "761":"πᾶν δʼ ἐπὶ τέρμα νωμᾷ.",
        "762":"ἄγε δή, βασιλεῦ, Τροίας πτολίπορθʼ,",
        "763":"Ἀτρέως γένεθλον,",
        "764":"πῶς σε προσείπω; πῶς σε σεβίζω",
        "765":"μήθʼ ὑπεράρας μήθʼ ὑποκάμψας",
        "766":"καιρὸν χάριτος;",
        "767":"πολλοὶ δὲ βροτῶν τὸ δοκεῖν εἶναι",
        "768":"\n προτίουσι δίκην παραβάντες.",
        "769":"τῷ δυσπραγοῦντι δʼ ἐπιστενάχειν",
        "770":"πᾶς τις ἕτοιμος· δῆγμα δὲ λύπης",
        "771":"οὐδὲν ἐφʼ ἧπαρ προσικνεῖται·",
        "772":"καὶ ξυγχαίρουσιν ὁμοιοπρεπεῖς",
        "773":"ἀγέλαστα πρόσωπα βιαζόμενοι.",
        "774":"ὅστις δʼ ἀγαθὸς προβατογνώμων,",
        "775":"οὐκ ἔστι λαθεῖν ὄμματα φωτός,",
        "776":"τὰ δοκοῦντʼ εὔφρονος ἐκ διανοίας",
        "777":"ὑδαρεῖ σαίνειν φιλότητι.",
        "778":"σὺ δέ μοι τότε μὲν στέλλων στρατιὰν",
        "779":"Ἑλένης ἕνεκʼ, οὐ γάρ σʼ ἐπικεύσω,",
        "780":"κάρτʼ ἀπομούσως ἦσθα γεγραμμένος,",
        "781":"οὐδʼ εὖ πραπίδων οἴακα νέμων",
        "782":"θράσος ἐκ θυσιῶν",
        "783":"ἀνδράσι θνῄσκουσι κομίζων.",
        "784":"νῦν δʼ οὐκ ἀπʼ ἄκρας φρενὸς οὐδʼ ἀφίλως",
        "785":"\n \n ",
        "786":"εὔφρων πόνος εὖ τελέσασιν.",
        "787":"γνώσῃ δὲ χρόνῳ διαπευθόμενος",
        "788":"τόν τε δικαίως καὶ τὸν ἀκαίρως πόλιν οἰκουροῦντα πολιτῶν.",
        "789":"πρῶτον μὲν Ἄργος καὶ θεοὺς ἐγχωρίους",
        "790":"δίκη προσειπεῖν, τοὺς ἐμοὶ μεταιτίους",
        "791":"νόστου δικαίων θʼ ὧν ἐπραξάμην πόλιν",
        "792":"Πριάμου· δίκας γὰρ οὐκ ἀπὸ γλώσσης θεοὶ",
        "793":"κλύοντες ἀνδροθνῆτας Ἰλίου φθορὰς",
        "794":"ἐς αἱματηρὸν τεῦχος οὐ διχορρόπως",
        "795":"ψήφους ἔθεντο· τῷ δʼ ἐναντίῳ κύτει",
        "796":"ἐλπὶς προσῄει χειρὸς οὐ πληρουμένῳ.",
        "797":"καπνῷ δʼ ἁλοῦσα νῦν ἔτʼ εὔσημος πόλις.",
        "798":"ἄτης θύελλαι ζῶσι· συνθνῄσκουσα δὲ",
        "799":"σποδὸς προπέμπει πίονας πλούτου πνοάς.",
        "800":"τούτων θεοῖσι χρὴ πολύμνηστον χάριν",
        "801":"τίνειν, ἐπείπερ καὶ πάγας ὑπερκότους",
        "802":"ἐφραξάμεσθα καὶ γυναικὸς οὕνεκα",
        "803":"πόλιν διημάθυνεν Ἀργεῖον δάκος,",
        "804":"ἵππου νεοσσός, ἀσπιδηφόρος λεώς,",
        "805":"πήδημʼ ὀρούσας ἀμφὶ Πλειάδων δύσιν·",
        "806":"ὑπερθορὼν δὲ πύργον ὠμηστὴς λέων",
        "807":"ἄδην ἔλειξεν αἵματος τυραννικοῦ.",
        "808":"\n θεοῖς μὲν ἐξέτεινα φροίμιον τόδε·",
        "809":"τὰ δʼ ἐς τὸ σὸν φρόνημα, μέμνημαι κλύων,",
        "810":"καὶ φημὶ ταὐτὰ καὶ συνήγορόν μʼ ἔχεις.",
        "811":"παύροις γὰρ ἀνδρῶν ἐστι συγγενὲς τόδε,",
        "812":"φίλον τὸν εὐτυχοῦντʼ ἄνευ φθόνου σέβειν.",
        "813":"δύσφρων γὰρ ἰὸς καρδίαν προσήμενος",
        "814":"ἄχθος διπλοίζει τῷ πεπαμένῳ νόσον,",
        "815":"τοῖς τʼ αὐτὸς αὑτοῦ πήμασιν βαρύνεται",
        "816":"καὶ τὸν θυραῖον ὄλβον εἰσορῶν στένει.",
        "817":"εἰδὼς λέγοιμʼ ἄν, εὖ γὰρ ἐξεπίσταμαι",
        "818":"ὁμιλίας κάτοπτρον, εἴδωλον σκιᾶς",
        "819":"δοκοῦντας εἶναι κάρτα πρευμενεῖς ἐμοί.",
        "820":"μόνος δʼ Ὀδυσσεύς, ὅσπερ οὐχ ἑκὼν ἔπλει,",
        "821":"ζευχθεὶς ἕτοιμος ἦν ἐμοὶ σειραφόρος·",
        "822":"εἴτʼ οὖν θανόντος εἴτε καὶ ζῶντος πέρι λέγω.",
        "823":"τὰ δʼ ἄλλα πρὸς πόλιν τε καὶ θεοὺς",
        "824":"κοινοὺς ἀγῶνας θέντες ἐν πανηγύρει",
        "825":"βουλευσόμεσθα. καὶ τὸ μὲν καλῶς ἔχον",
        "826":"ὅπως χρονίζον εὖ μενεῖ βουλευτέον·",
        "827":"ὅτῳ δὲ καὶ δεῖ φαρμάκων παιωνίων,",
        "828":"ἤτοι κέαντες ἢ τεμόντες εὐφρόνως",
        "829":"πειρασόμεσθα πῆμʼ ἀποστρέψαι νόσου.",
        "830":"\n νῦν δʼ ἐς μέλαθρα καὶ δόμους ἐφεστίους",
        "831":"ἐλθὼν θεοῖσι πρῶτα δεξιώσομαι,",
        "832":"οἵπερ πρόσω πέμψαντες ἤγαγον πάλιν.",
        "833":"νίκη δʼ ἐπείπερ ἕσπετʼ, ἐμπέδως μένοι.",
        "834":"ἄνδρες πολῖται, πρέσβος Ἀργείων τόδε,",
        "835":"οὐκ αἰσχυνοῦμαι τοὺς φιλάνορας τρόπους",
        "836":"λέξαι πρὸς ὑμᾶς· ἐν χρόνῳ δʼ ἀποφθίνει",
        "837":"τὸ τάρβος ἀνθρώποισιν. οὐκ ἄλλων πάρα",
        "838":"μαθοῦσʼ, ἐμαυτῆς δύσφορον λέξω βίον",
        "839":"τοσόνδʼ ὅσον περ οὗτος ἦν ὑπʼ Ἰλίῳ.",
        "840":"τὸ μὲν γυναῖκα πρῶτον ἄρσενος δίχα",
        "841":"ἧσθαι δόμοις ἔρημον ἔκπαγλον κακόν,",
        "842":"πολλὰς κλύουσαν κληδόνας παλιγκότους·",
        "843":"καὶ τὸν μὲν ἥκειν, τὸν δʼ ἐπεσφέρειν κακοῦ",
        "844":"κάκιον ἄλλο πῆμα, λάσκοντας δόμοις.",
        "845":"καὶ τραυμάτων μὲν εἰ τόσων ἐτύγχανεν",
        "846":"ἀνὴρ ὅδʼ, ὡς πρὸς οἶκον ὠχετεύετο",
        "847":"φάτις, τέτρηται δικτύου πλέον λέγειν.",
        "848":"εἰ δʼ ἦν τεθνηκώς, ὡς ἐπλήθυον λόγοι,",
        "849":"τρισώματός τἂν Γηρυὼν ὁ δεύτερος",
        "850":"\n πολλὴν ἄνωθεν, τὴν κάτω γὰρ οὐ λέγω, \n ",
        "851":"χθονὸς τρίμοιρον χλαῖναν ἐξηύχει λαβεῖν,",
        "852":"ἅπαξ ἑκάστῳ κατθανὼν μορφώματι.",
        "853":"τοιῶνδʼ ἕκατι κληδόνων παλιγκότων",
        "854":"πολλὰς ἄνωθεν ἀρτάνας ἐμῆς δέρης",
        "855":"ἔλυσαν ἄλλοι πρὸς βίαν λελημμένης.",
        "856":"ἐκ τῶνδέ τοι παῖς ἐνθάδʼ οὐ παραστατεῖ,",
        "857":"ἐμῶν τε καὶ σῶν κύριος πιστωμάτων,",
        "858":"ὡς χρῆν, Ὀρέστης· μηδὲ θαυμάσῃς τόδε.",
        "859":"τρέφει γὰρ αὐτὸν εὐμενὴς δορύξενος",
        "860":"Στρόφιος ὁ Φωκεύς, ἀμφίλεκτα πήματα",
        "861":"ἐμοὶ προφωνῶν, τόν θʼ ὑπʼ Ἰλίῳ σέθεν",
        "862":"κίνδυνον, εἴ τε δημόθρους ἀναρχία",
        "863":"βουλὴν καταρρίψειεν, ὥστε σύγγονον",
        "864":"βροτοῖσι τὸν πεσόντα λακτίσαι πλέον.",
        "865":"τοιάδε μέντοι σκῆψις οὐ δόλον φέρει.",
        "866":"\n ἔμοιγε μὲν δὴ κλαυμάτων ἐπίσσυτοι",
        "867":"πηγαὶ κατεσβήκασιν, οὐδʼ ἔνι σταγών.",
        "868":"ἐν ὀψικοίτοις δʼ ὄμμασιν βλάβας ἔχω",
        "869":"τὰς ἀμφί σοι κλαίουσα λαμπτηρουχίας",
        "870":"ἀτημελήτους αἰέν. ἐν δʼ ὀνείρασιν",
        "871":"λεπταῖς ὑπαὶ κώνωπος ἐξηγειρόμην",
        "872":"ῥιπαῖσι θωύσσοντος, ἀμφί σοι πάθη",
        "873":"ὁρῶσα πλείω τοῦ ξυνεύδοντος χρόνου.",
        "874":"\n νῦν ταῦτα πάντα τλᾶσʼ ἀπενθήτῳ φρενὶ",
        "875":"λέγοιμʼ ἂν ἄνδρα τόνδε τῶν σταθμῶν κύνα,",
        "876":"σωτῆρα ναὸς πρότονον, ὑψηλῆς στέγης",
        "877":"στῦλον ποδήρη, μονογενὲς τέκνον πατρί,",
        "878":"καὶ γῆν φανεῖσαν ναυτίλοις παρʼ ἐλπίδα,",
        "879":"κάλλιστον ἦμαρ εἰσιδεῖν ἐκ χείματος,",
        "880":"ὁδοιπόρῳ διψῶντι πηγαῖον ῥέος·",
        "881":"τερπνὸν δὲ τἀναγκαῖον ἐκφυγεῖν ἅπαν.",
        "882":"τοιοῖσδέ τοί νιν ἀξιῶ προσφθέγμασιν.",
        "883":"φθόνος δʼ ἀπέστω· πολλὰ γὰρ τὰ πρὶν κακὰ",
        "884":"ἠνειχόμεσθα. νῦν δέ μοι, φίλον κάρα,",
        "885":"ἔκβαινʼ ἀπήνης τῆσδε, μὴ χαμαὶ τιθεὶς",
        "886":"τὸν σὸν πόδʼ, ὦναξ, Ἰλίου πορθήτορα.",
        "887":"δμῳαί, τί μέλλεθʼ, αἷς ἐπέσταλται τέλος",
        "888":"πέδον κελεύθου στρωννύναι πετάσμασιν;",
        "889":"εὐθὺς γενέσθω πορφυρόστρωτος πόρος",
        "890":"ἐς δῶμʼ ἄελπτον ὡς ἂν ἡγῆται δίκη.",
        "891":"τὰ δʼ ἄλλα φροντὶς οὐχ ὕπνῳ νικωμένη",
        "892":"θήσει δικαίως σὺν θεοῖς εἱμαρμένα.",
        "893":"Λήδας γένεθλον, δωμάτων ἐμῶν φύλαξ,",
        "894":"ἀπουσίᾳ μὲν εἶπας εἰκότως ἐμῇ·",
        "895":"μακρὰν γὰρ ἐξέτεινας· ἀλλʼ ἐναισίμως",
        "896":"αἰνεῖν, παρʼ ἄλλων χρὴ τόδʼ ἔρχεσθαι γέρας·",
        "897":"καὶ τἄλλα μὴ γυναικὸς ἐν τρόποις ἐμὲ",
        "898":"ἅβρυνε, μηδὲ βαρβάρου φωτὸς δίκην",
        "899":"χαμαιπετὲς βόαμα προσχάνῃς ἐμοί,",
        "900":"μηδʼ εἵμασι στρώσασʼ ἐπίφθονον πόρον",
        "901":"τίθει· θεούς τοι τοῖσδε τιμαλφεῖν χρεών·",
        "902":"ἐν ποικίλοις δὲ θνητὸν ὄντα κάλλεσιν",
        "903":"βαίνειν ἐμοὶ μὲν οὐδαμῶς ἄνευ φόβου.",
        "904":"λέγω κατʼ ἄνδρα, μὴ θεόν, σέβειν ἐμέ.",
        "905":"χωρὶς ποδοψήστρων τε καὶ τῶν ποικίλων",
        "906":"κληδὼν ἀυτεῖ· καὶ τὸ μὴ κακῶς φρονεῖν",
        "907":"θεοῦ μέγιστον δῶρον. ὀλβίσαι δὲ χρὴ",
        "908":"βίον τελευτήσαντʼ ἐν εὐεστοῖ φίλῃ.",
        "909":"εἰ πάντα δʼ ὣς πράσσοιμʼ ἄν, εὐθαρσὴς ἐγώ.",
        "910":"καὶ μὴν τόδʼ εἰπὲ μὴ παρὰ γνώμην ἐμοί.",
        "911":"γνώμην μὲν ἴσθι μὴ διαφθεροῦντʼ ἐμέ.",
        "912":"ηὔξω θεοῖς δείσας ἂν ὧδʼ ἔρδειν τάδε.",
        "913":"εἴπερ τις, εἰδώς γʼ εὖ τόδʼ ἐξεῖπον τέλος.",
        "914":"τί δʼ ἂν δοκεῖ σοι Πρίαμος, εἰ τάδʼ ἤνυσεν;",
        "915":"ἐν ποικίλοις ἂν κάρτα μοι βῆναι δοκεῖ.",
        "916":"μή νυν τὸν ἀνθρώπειον αἰδεσθῇς ψόγον.",
        "917":"φήμη γε μέντοι δημόθρους μέγα σθένει.",
        "918":"ὁ δʼ ἀφθόνητός γʼ οὐκ ἐπίζηλος πέλει.",
        "919":"οὔτοι γυναικός ἐστιν ἱμείρειν μάχης.",
        "920":"τοῖς δʼ ὀλβίοις γε καὶ τὸ νικᾶσθαι πρέπει.",
        "921":"ἦ καὶ σὺ νίκην τήνδε δήριος τίεις;",
        "922":"πιθοῦ· κράτος μέντοι πάρες γʼ ἑκὼν ἐμοί.",
        "923":"ἀλλʼ εἰ δοκεῖ σοι ταῦθʼ, ὑπαί τις ἀρβύλας",
        "924":"λύοι τάχος, πρόδουλον ἔμβασιν ποδός.",
        "925":"καὶ τοῖσδέ μʼ ἐμβαίνονθʼ ἁλουργέσιν θεῶν",
        "926":"μή τις πρόσωθεν ὄμματος βάλοι φθόνος.",
        "927":"πολλὴ γὰρ αἰδὼς δωματοφθορεῖν ποσὶν",
        "928":"φθείροντα πλοῦτον ἀργυρωνήτους θʼ ὑφάς.",
        "929":"\n τούτων μὲν οὕτω· τὴν ξένην δὲ πρευμενῶς",
        "930":"τήνδʼ ἐσκόμιζε· τὸν κρατοῦντα μαλθακῶς",
        "931":"θεὸς πρόσωθεν εὐμενῶς προσδέρκεται.",
        "932":"ἑκὼν γὰρ οὐδεὶς δουλίῳ χρῆται ζυγῷ.",
        "933":"αὕτη δὲ πολλῶν χρημάτων ἐξαίρετον",
        "934":"ἄνθος, στρατοῦ δώρημʼ, ἐμοὶ ξυνέσπετο.",
        "935":"\n ἐπεὶ δʼ ἀκούειν σοῦ κατέστραμμαι τάδε,",
        "936":"εἶμʼ ἐς δόμων μέλαθρα πορφύρας πατῶν.",
        "937":"ἔστιν θάλασσα, τίς δέ νιν κατασβέσει;",
        "938":"τρέφουσα πολλῆς πορφύρας ἰσάργυρον",
        "939":"κηκῖδα παγκαίνιστον, εἱμάτων βαφάς.",
        "940":"οἶκος δʼ ὑπάρχει τῶνδε σὺν θεοῖς ἅλις",
        "941":"ἔχειν· πένεσθαι δʼ οὐκ ἐπίσταται δόμος.",
        "942":"πολλῶν πατησμὸν δʼ εἱμάτων ἂν ηὐξάμην,",
        "943":"δόμοισι προυνεχθέντος ἐν χρηστηρίοις,",
        "944":"ψυχῆς κόμιστρα τῆσδε μηχανωμένῃ.",
        "945":"ῥίζης γὰρ οὔσης φυλλὰς ἵκετʼ ἐς δόμους,",
        "946":"σκιὰν ὑπερτείνασα σειρίου κυνός.",
        "947":"καὶ σοῦ μολόντος δωματῖτιν ἑστίαν,",
        "948":"θάλπος μὲν ἐν χειμῶνι σημαίνεις μολόν·",
        "949":"ὅταν δὲ τεύχῃ Ζεὺς ἀπʼ ὄμφακος πικρᾶς",
        "950":"οἶνον, τότʼ ἤδη ψῦχος ἐν δόμοις πέλει,",
        "951":"ἀνδρὸς τελείου δῶμʼ ἐπιστρωφωμένου.",
        "952":"Ζεῦ, Ζεῦ τέλειε, τὰς ἐμὰς εὐχὰς τέλει·",
        "953":"μέλοι δέ τοι σοὶ τῶν περ ἂν μέλλῃς τελεῖν.",
        "954":"τίπτε μοι τόδʼ ἐμπέδως",
        "955":"δεῖμα προστατήριον",
        "956":"καρδίας τερασκόπου ποτᾶται,",
        "957":"μαντιπολεῖ δʼ ἀκέλευστος ἄμισθος ἀοιδά,",
        "958":"οὐδʼ ἀποπτύσαι δίκαν",
        "959":"δυσκρίτων ὀνειράτων",
        "960":"θάρσος εὐπειθὲς ἵ-",
        "961":"ζει φρενὸς φίλον θρόνον;",
        "962":"χρόνος δʼ ἐπὶ πρυμνησίων ξυνεμβολαῖς",
        "963":"ψαμμίʼ ἀκτᾶς παρή-",
        "964":"μησεν, εὖθʼ ὑπʼ Ἴλιον",
        "965":"ὦρτο ναυβάτας στρατός.",
        "966":"πεύθομαι δʼ ἀπʼ ὀμμάτων",
        "967":"νόστον, αὐτόμαρτυς ὤν·",
        "968":"τὸν δʼ ἄνευ λύρας ὅμως ὑμνῳδεῖ",
        "969":"θρῆνον Ἐρινύος αὐτοδίδακτος ἔσωθεν",
        "970":"θυμός, οὐ τὸ πᾶν ἔχων",
        "971":"ἐλπίδος φίλον θράσος.",
        "972":"σπλάγχνα δʼ οὔτοι ματᾴ-",
        "973":"ζει πρὸς ἐνδίκοις φρεσὶν",
        "974":"τελεσφόροις δίναις κυκώμενον κέαρ.",
        "975":"εὔχομαι δʼ ἐξ ἐμᾶς",
        "976":"ἐλπίδος ψύθη πεσεῖν",
        "977":"ἐς τὸ μὴ τελεσφόρον.",
        "978":"μάλα γέ τοι τὸ μεγάλας ὑγιείας",
        "979":"ἀκόρεστον τέρμα· νόσος γάρ",
        "980":"γείτων ὁμότοιχος ἐρείδει.",
        "981":"καὶ πότμος εὐθυπορῶν",
        "983":"ἀνδρὸς ἔπαισεν ἄφαντον ἕρμα.",
        "984":"καὶ πρὸ μέν τι χρημάτων",
        "985":"κτησίων ὄκνος βαλὼν",
        "986":"σφενδόνας ἀπʼ εὐμέτρου,",
        "987":"οὐκ ἔδυ πρόπας δόμος",
        "988":"πημονᾶς γέμων ἄγαν,",
        "989":"οὐδʼ ἐπόντισε σκάφος.",
        "990":"πολλά τοι δόσις ἐκ Διὸς ἀμφιλα-",
        "991":"φής τε καὶ ἐξ ἀλόκων ἐπετειᾶν",
        "992":"νῆστιν ὤλεσεν νόσον.",
        "993":"τὸ δʼ ἐπὶ γᾶν πεσὸν ἅπαξ θανάσιμον",
        "994":"πρόπαρ ἀνδρὸς μέλαν αἷμα τίς ἂν",
        "995":"πάλιν ἀγκαλέσαιτʼ ἐπαείδων;",
        "996":"οὐδὲ τὸν ὀρθοδαῆ",
        "997":"τῶν φθιμένων ἀνάγειν",
        "998":"Ζεὺς ἀπέπαυσεν ἐπʼ εὐλαβείᾳ;",
        "999":"εἰ δὲ μὴ τεταγμένα",
        "1000":"μοῖρα μοῖραν ἐκ θεῶν",
        "1001":"εἶργε μὴ πλέον φέρειν,",
        "1002":"προφθάσασα καρδία",
        "1003":"γλῶσσαν ἂν τάδʼ ἐξέχει.",
        "1004":"νῦν δʼ ὑπὸ σκότῳ βρέμει",
        "1005":"θυμαλγής τε καὶ οὐδὲν ἐπελπομέν-",
        "1006":"α ποτὲ καίριον ἐκτολυπεύσειν",
        "1007":"ζωπυρουμένας φρενός.",
        "1008":"εἴσω κομίζου καὶ σύ, Κασάνδραν λέγω,",
        "1009":"ἐπεί σʼ ἔθηκε Ζεὺς ἀμηνίτως δόμοις",
        "1010":"κοινωνὸν εἶναι χερνίβων, πολλῶν μέτα",
        "1011":"δούλων σταθεῖσαν κτησίου βωμοῦ πέλας·",
        "1012":"ἔκβαινʼ ἀπήνης τῆσδε, μηδʼ ὑπερφρόνει.",
        "1013":"καὶ παῖδα γάρ τοί φασιν Ἀλκμήνης ποτὲ",
        "1014":"πραθέντα τλῆναι δουλίας μάζης τυχεῖν.",
        "1015":"εἰ δʼ οὖν ἀνάγκη τῆσδʼ ἐπιρρέποι τύχης,",
        "1016":"ἀρχαιοπλούτων δεσποτῶν πολλὴ χάρις.",
        "1017":"οἳ δʼ οὔποτʼ ἐλπίσαντες ἤμησαν καλῶς,",
        "1018":"ὠμοί τε δούλοις πάντα καὶ παρὰ στάθμην.",
        "1019":"ἔχεις παρʼ ἡμῶν οἷά περ νομίζεται.",
        "1020":"σοί τοι λέγουσα παύεται σαφῆ λόγον.",
        "1021":"ἐντός δʼ ἂν οὖσα μορσίμων ἀγρευμάτων",
        "1022":"πείθοιʼ ἄν, εἰ πείθοιʼ· ἀπειθοίης δʼ ἴσως.",
        "1023":"ἀλλʼ εἴπερ ἐστι μὴ χελιδόνος δίκην",
        "1024":"ἀγνῶτα φωνὴν βάρβαρον κεκτημένη,",
        "1025":"ἔσω φρενῶν λέγουσα πείθω νιν λόγῳ.",
        "1026":"ἕπου. τὰ λῷστα τῶν παρεστώτων λέγει.",
        "1027":"πιθοῦ λιποῦσα τόνδʼ ἁμαξήρη θρόνον.",
        "1028":"οὔτοι θυραίᾳ τῇδʼ ἐμοὶ σχολὴ πάρα",
        "1029":"τρίβειν· τὰ μὲν γὰρ ἑστίας μεσομφάλου",
        "1030":"ἕστηκεν ἤδη μῆλα πρὸς σφαγὰς πάρος,",
        "1031":"ὡς οὔποτʼ ἐλπίσασι τήνδʼ ἕξειν χάριν.",
        "1032":"σὺ δʼ εἴ τι δράσεις τῶνδε, μὴ σχολὴν τίθει.",
        "1033":"εἰ δʼ ἀξυνήμων οὖσα μὴ δέχῃ λόγον,",
        "1034":"σὺ δʼ ἀντὶ φωνῆς φράζε καρβάνῳ χερί.",
        "1035":"ἑρμηνέως ἔοικεν ἡ ξένη τοροῦ",
        "1036":"δεῖσθαι· τρόπος δὲ θηρὸς ὡς νεαιρέτου.",
        "1037":"ἦ μαίνεταί γε καὶ κακῶν κλύει φρενῶν,",
        "1038":"ἥτις λιποῦσα μὲν πόλιν νεαίρετον",
        "1039":"ἥκει, χαλινὸν δʼ οὐκ ἐπίσταται φέρειν,",
        "1040":"πρὶν αἱματηρὸν ἐξαφρίζεσθαι μένος.",
        "1041":"οὐ μὴν πλέω ῥίψασʼ ἀτιμασθήσομαι.",
        "1042":"ἐγὼ δʼ, ἐποικτίρω γάρ, οὐ θυμώσομαι.",
        "1043":"ἴθʼ, ὦ τάλαινα, τόνδʼ ἐρημώσασʼ ὄχον,",
        "1044":"εἴκουσʼ ἀνάγκῃ τῇδε καίνισον ζυγόν.",
        "1045":"ὀτοτοτοῖ πόποι δᾶ.",
        "1046":"Ὦπολλον Ὦπολλον.",
        "1047":"τί ταῦτʼ ἀνωτότυξας ἀμφὶ Λοξίου;",
        "1048":"οὐ γὰρ τοιοῦτος ὥστε θρηνητοῦ τυχεῖν.",
        "1051":"ἡ δʼ αὖτε δυσφημοῦσα τὸν θεὸν καλεῖ",
        "1052":"οὐδὲν προσήκοντʼ ἐν γόοις παραστατεῖν.",
        "1053":"Ἄπολλον Ἄπολλον",
        "1054":"ἀγυιᾶτʼ, ἀπόλλων ἐμός.",
        "1055":"ἀπώλεσας γὰρ οὐ μόλις τὸ δεύτερον.",
        "1056":"χρήσειν ἔοικεν ἀμφὶ τῶν αὑτῆς κακῶν.",
        "1057":"μένει τὸ θεῖον δουλίᾳ περ ἐν φρενί.",
        "1060":"ἆ ποῖ ποτʼ ἤγαγές με; πρὸς ποίαν στέγην;",
        "1061":"πρὸς τὴν Ἀτρειδῶν· εἰ σὺ μὴ τόδʼ ἐννοεῖς,",
        "1062":"ἐγὼ λέγω σοι· καὶ τάδʼ οὐκ ἐρεῖς ψύθη.",
        "1063":"μισόθεον μὲν οὖν, πολλὰ συνίστορα",
        "1064":"αὐτόφονα κακὰ καρατόμα,",
        "1065":"ἀνδροσφαγεῖον καὶ πεδορραντήριον.",
        "1066":"ἔοικεν εὔρις ἡ ξένη κυνὸς δίκην",
        "1067":"εἶναι, ματεύει δʼ ὧν ἀνευρήσει φόνον.",
        "1068":"μαρτυρίοισι γὰρ τοῖσδʼ ἐπιπείθομαι·",
        "1069":"κλαιόμενα τάδε βρέφη σφαγάς,",
        "1070":"ὀπτάς τε σάρκας πρὸς πατρὸς βεβρωμένας.",
        "1071":"τὸ μὲν κλέος σοῦ μαντικὸν πεπυσμένοι",
        "1072":"ἦμεν· προφήτας δʼ οὔτινας ματεύομεν.",
        "1073":"ἰὼ πόποι, τί ποτε μήδεται;",
        "1074":"τί τόδε νέον ἄχος μέγα",
        "1075":"μέγʼ ἐν δόμοισι τοῖσδε μήδεται κακὸν",
        "1076":"ἄφερτον φίλοισιν, δυσίατον; ἀλκὰ δʼ",
        "1077":"ἑκὰς ἀποστατεῖ.",
        "1078":"τούτων ἄιδρίς εἰμι τῶν μαντευμάτων.",
        "1079":"ἐκεῖνα δʼ ἔγνων· πᾶσα γὰρ πόλις βοᾷ.",
        "1080":"ἰὼ τάλαινα, τόδε γὰρ τελεῖς,",
        "1081":"τὸν ὁμοδέμνιον πόσιν",
        "1082":"λουτροῖσι φαιδρύνασα—πῶς φράσω τέλος;",
        "1083":"τάχος γὰρ τόδʼ ἔσται· προτείνει δὲ χεὶρ ἐκ",
        "1084":"χερὸς ὀρέγματα.",
        "1085":"οὔπω ξυνῆκα· νῦν γὰρ ἐξ αἰνιγμάτων",
        "1086":"ἐπαργέμοισι θεσφάτοις ἀμηχανῶ.",
        "1087":"ἒ ἔ, παπαῖ παπαῖ, τί τόδε φαίνεται;",
        "1088":"ἦ δίκτυόν τί γʼ Ἅιδου;",
        "1089":"ἀλλʼ ἄρκυς ἡ ξύνευνος, ἡ ξυναιτία",
        "1090":"φόνου. στάσις δʼ ἀκόρετος γένει",
        "1091":"κατολολυξάτω θύματος λευσίμου.",
        "1092":"ποίαν Ἐρινὺν τήνδε δώμασιν κέλῃ",
        "1093":"ἐπορθιάζειν; οὔ με φαιδρύνει λόγος.",
        "1094":"ἐπὶ δὲ καρδίαν ἔδραμε κροκοβαφὴς",
        "1095":"σταγών, ἅτε καιρία πτώσιμος",
        "1096":"ξυνανύτει βίου δύντος αὐγαῖς·",
        "1097":"ταχεῖα δʼ ἄτα πέλει.",
        "1098":"ἆ ἆ, ἰδοὺ ἰδού· ἄπεχε τῆς βοὸς",
        "1099":"τὸν ταῦρον· ἐν πέπλοισι",
        "1100":"μελαγκέρῳ λαβοῦσα μηχανήματι",
        "1101":"τύπτει· πίτνει δʼ ἐν ἐνύδρῳ τεύχει.",
        "1102":"δολοφόνου λέβητος τύχαν σοι λέγω.",
        "1103":"οὐ κομπάσαιμʼ ἂν θεσφάτων γνώμων ἄκρος",
        "1104":"εἶναι, κακῷ δέ τῳ προσεικάζω τάδε.",
        "1105":"ἀπὸ δὲ θεσφάτων τίς ἀγαθὰ φάτις",
        "1106":"βροτοῖς τέλλεται; κακῶν γὰρ διαὶ",
        "1107":"πολυεπεῖς τέχναι θεσπιῳδὸν",
        "1108":"φόβον φέρουσιν μαθεῖν.",
        "1109":"ἰὼ ἰὼ ταλαίνας κακόποτμοι τύχαι·",
        "1110":"τὸ γὰρ ἐμὸν θροῶ πάθος ἐπεγχύδαν.",
        "1111":"ποῖ δή με δεῦρο τὴν τάλαιναν ἤγαγες;",
        "1112":"οὐδέν ποτʼ εἰ μὴ ξυνθανουμένην. τί γάρ;",
        "1113":"φρενομανής τις εἶ θεοφόρητος, ἀμ-",
        "1114":"φὶ δʼ αὑτᾶς θροεῖς",
        "1115":"νόμον ἄνομον, οἷά τις ξουθὰ",
        "1116":"ἀκόρετος βοᾶς, φεῦ, ταλαίναις φρεσίν",
        "1117":"Ἴτυν Ἴτυν στένουσʼ ἀμφιθαλῆ κακοῖς",
        "1118":"ἀηδὼν βίον.",
        "1119":"ἰὼ ἰὼ λιγείας μόρον ἀηδόνος·",
        "1120":"περέβαλον γάρ οἱ πτεροφόρον δέμας",
        "1121":"θεοὶ γλυκύν τʼ αἰῶνα κλαυμάτων ἄτερ·",
        "1122":"ἐμοὶ δὲ μίμνει σχισμὸς ἀμφήκει δορί.",
        "1123":"πόθεν ἐπισσύτους θεοφόρους τʼ ἔχεις",
        "1124":"ματαίους δύας,",
        "1125":"τὰ δʼ ἐπίφοβα δυσφάτῳ κλαγγᾷ",
        "1126":"μελοτυπεῖς ὁμοῦ τʼ ὀρθίοις ἐν νόμοις;",
        "1127":"πόθεν ὅρους ἔχεις θεσπεσίας ὁδοῦ",
        "1128":"κακορρήμονας;",
        "1129":"ἰὼ γάμοι γάμοι Πάριδος ὀλέθριοι φίλων.",
        "1130":"ἰὼ Σκαμάνδρου πάτριον ποτόν.",
        "1131":"τότε μὲν ἀμφὶ σὰς ἀϊόνας τάλαινʼ",
        "1132":"ἠνυτόμαν τροφαῖς·",
        "1133":"νῦν δʼ ἀμφὶ Κωκυτόν τε κἀχερουσίους",
        "1134":"ὄχθας ἔοικα θεσπιῳδήσειν τάχα.",
        "1135":"τί τόδε τορὸν ἄγαν ἔπος ἐφημίσω;",
        "1136":"νεόγονος ἂν ἀΐων μάθοι.",
        "1137":"πέπληγμαι δʼ ὑπαὶ δάκει φοινίῳ",
        "1138":"δυσαλγεῖ τύχᾳ μινυρὰ κακὰ θρεομένας,",
        "1139":"θραύματʼ ἐμοὶ κλύειν.",
        "1140":"ἰὼ πόνοι πόνοι πόλεος ὀλομένας τὸ πᾶν.",
        "1141":"ἰὼ πρόπυργοι θυσίαι πατρὸς",
        "1142":"πολυκανεῖς βοτῶν ποιονόμων· ἄκος δʼ",
        "1143":"οὐδὲν ἐπήρκεσαν",
        "1144":"τὸ μὴ πόλιν μὲν ὥσπερ οὖν ἔχει παθεῖν.",
        "1145":"ἐγὼ δὲ θερμόνους τάχʼ ἐν πέδῳ βαλῶ.",
        "1146":"ἑπόμενα προτέροισι τάδʼ ἐφημίσω.",
        "1147":"καί τίς σε κακοφρονῶν τίθη-",
        "1148":"σι δαίμων ὑπερβαρὴς ἐμπίτνων",
        "1149":"μελίζειν πάθη γοερὰ θανατοφόρα.",
        "1150":"τέρμα δʼ ἀμηχανῶ.",
        "1151":"καὶ μὴν ὁ χρησμὸς οὐκέτʼ ἐκ καλυμμάτων",
        "1152":"ἔσται δεδορκὼς νεογάμου νύμφης δίκην·",
        "1153":"λαμπρὸς δʼ ἔοικεν ἡλίου πρὸς ἀντολὰς",
        "1154":"πνέων ἐσᾴξειν, ὥστε κύματος δίκην",
        "1155":"κλύζειν πρὸς αὐγὰς τοῦδε πήματος πολὺ",
        "1156":"μεῖζον· φρενώσω δʼ οὐκέτʼ ἐξ αἰνιγμάτων.",
        "1157":"καὶ μαρτυρεῖτε συνδρόμως ἴχνος κακῶν",
        "1158":"ῥινηλατούσῃ τῶν πάλαι πεπραγμένων.",
        "1159":"τὴν γὰρ στέγην τήνδʼ οὔποτʼ ἐκλείπει χορὸς",
        "1160":"ξύμφθογγος οὐκ εὔφωνος· οὐ γὰρ εὖ λέγει.",
        "1161":"καὶ μὴν πεπωκώς γʼ, ὡς θρασύνεσθαι πλέον,",
        "1162":"βρότειον αἷμα κῶμος ἐν δόμοις μένει,",
        "1163":"δύσπεμπτος ἔξω, συγγόνων Ἐρινύων.",
        "1164":"ὑμνοῦσι δʼ ὕμνον δώμασιν προσήμεναι",
        "1165":"πρώταρχον ἄτην· ἐν μέρει δʼ ἀπέπτυσαν",
        "1166":"εὐνὰς ἀδελφοῦ τῷ πατοῦντι δυσμενεῖς.",
        "1167":"ἥμαρτον, ἢ θηρῶ τι τοξότης τις ὥς;",
        "1168":"ἢ ψευδόμαντίς εἰμι θυροκόπος φλέδων;",
        "1169":"ἐκμαρτύρησον προυμόσας τό μʼ εἰδέναι",
        "1170":"λόγῳ παλαιὰς τῶνδʼ ἁμαρτίας δόμων.",
        "1171":"καὶ πῶς ἂν ὅρκος, πῆγμα γενναίως παγέν,",
        "1172":"παιώνιον γένοιτο; θαυμάζω δέ σου,",
        "1173":"πόντου πέραν τραφεῖσαν ἀλλόθρουν πόλιν",
        "1174":"κυρεῖν λέγουσαν, ὥσπερ εἰ παρεστάτεις.",
        "1175":"μάντις μʼ Ἀπόλλων τῷδʼ ἐπέστησεν τέλει.",
        "1176":"μῶν καὶ θεός περ ἱμέρῳ πεπληγμένος;",
        "1177":"προτοῦ μὲν αἰδὼς ἦν ἐμοὶ λέγειν τάδε.",
        "1178":"ἁβρύνεται γὰρ πᾶς τις εὖ πράσσων πλέον.",
        "1179":"ἀλλʼ ἦν παλαιστὴς κάρτʼ ἐμοὶ πνέων χάριν.",
        "1180":"ἦ καὶ τέκνων εἰς ἔργον ἤλθετον νόμῳ;",
        "1181":"ξυναινέσασα Λοξίαν ἐψευσάμην.",
        "1182":"ἤδη τέχναισιν ἐνθέοις ᾑρημένη;",
        "1183":"ἤδη πολίταις πάντʼ ἐθέσπιζον πάθη.",
        "1184":"πῶς δῆτʼ ἄνατος ἦσθα Λοξίου κότῳ;",
        "1185":"ἔπειθον οὐδένʼ οὐδέν, ὡς τάδʼ ἤμπλακον.",
        "1186":"ἡμῖν γε μὲν δὴ πιστὰ θεσπίζειν δοκεῖς.",
        "1187":"ἰοὺ ἰού, ὢ ὢ κακά.",
        "1188":"ὑπʼ αὖ με δεινὸς ὀρθομαντείας πόνος",
        "1189":"στροβεῖ ταράσσων φροιμίοις δυσφροιμίοις .",
        "1190":"ὁρᾶτε τούσδε τοὺς δόμοις ἐφημένους",
        "1191":"νέους, ὀνείρων προσφερεῖς μορφώμασιν;",
        "1192":"παῖδες θανόντες ὡσπερεὶ πρὸς τῶν φίλων,",
        "1193":"χεῖρας κρεῶν πλήθοντες οἰκείας βορᾶς,",
        "1194":"σὺν ἐντέροις τε σπλάγχνʼ, ἐποίκτιστον γέμος,",
        "1195":"πρέπουσʼ ἔχοντες, ὧν πατὴρ ἐγεύσατο.",
        "1196":"ἐκ τῶνδε ποινὰς φημὶ βουλεύειν τινὰ",
        "1197":"λέοντʼ ἄναλκιν ἐν λέχει στρωφώμενον",
        "1198":"οἰκουρόν, οἴμοι, τῷ μολόντι δεσπότῃ",
        "1199":"ἐμῷ· φέρειν γὰρ χρὴ τὸ δούλιον ζυγόν·",
        "1200":"νεῶν τʼ ἄπαρχος Ἰλίου τʼ ἀναστάτης",
        "1201":"οὐκ οἶδεν οἷα γλῶσσα μισητῆς κυνὸς",
        "1202":"λείξασα κἀκτείνασα φαιδρὸν οὖς, δίκην",
        "1203":"Ἄτης λαθραίου, τεύξεται κακῇ τύχῃ.",
        "1204":"τοιάδε τόλμα· θῆλυς ἄρσενος φονεὺς",
        "1205":"ἔστιν. τί νιν καλοῦσα δυσφιλὲς δάκος",
        "1206":"τύχοιμʼ ἄν; ἀμφίσβαιναν, ἢ Σκύλλαν τινὰ",
        "1207":"οἰκοῦσαν ἐν πέτραισι, ναυτίλων βλάβην,",
        "1208":"θύουσαν Ἅιδου μητέρʼ ἄσπονδόν τʼ Ἄρη",
        "1209":"φίλοις πνέουσαν; ὡς δʼ ἐπωλολύξατο",
        "1210":"ἡ παντότολμος, ὥσπερ ἐν μάχης τροπῇ,",
        "1211":"δοκεῖ δὲ χαίρειν νοστίμῳ σωτηρίᾳ.",
        "1212":"καὶ τῶνδʼ ὅμοιον εἴ τι μὴ πείθω· τί γάρ;",
        "1213":"τὸ μέλλον ἥξει. καὶ σύ μʼ ἐν τάχει παρὼν",
        "1214":"ἄγαν γʼ ἀληθόμαντιν οἰκτίρας ἐρεῖς.",
        "1215":"τὴν μὲν Θυέστου δαῖτα παιδείων κρεῶν",
        "1216":"ξυνῆκα καὶ πέφρικα, καὶ φόβος μʼ ἔχει",
        "1217":"κλύοντʼ ἀληθῶς οὐδὲν ἐξῃκασμένα.",
        "1218":"τὰ δʼ ἄλλʼ ἀκούσας ἐκ δρόμου πεσὼν τρέχω.",
        "1219":"Ἀγαμέμνονός σέ φημʼ ἐπόψεσθαι μόρον.",
        "1220":"εὔφημον, ὦ τάλαινα, κοίμησον στόμα.",
        "1221":"ἀλλʼ οὔτι παιὼν τῷδʼ ἐπιστατεῖ λόγῳ.",
        "1222":"οὔκ, εἴπερ ἔσται γʼ· ἀλλὰ μὴ γένοιτό πως.",
        "1223":"σὺ μὲν κατεύχῃ, τοῖς δʼ ἀποκτείνειν μέλει.",
        "1224":"τίνος πρὸς ἀνδρὸς τοῦτʼ ἄγος πορσύνεται;",
        "1225":"ἦ κάρτα τἄρʼ ἂν παρεκόπης χρησμῶν ἐμῶν",
        "1226":"τοῦ γὰρ τελοῦντος οὐ ξυνῆκα μηχανήν.",
        "1227":"καὶ μὴν ἄγαν γʼ Ἕλληνʼ ἐπίσταμαι φάτιν.",
        "1228":"καὶ γὰρ τὰ πυθόκραντα· δυσμαθῆ δʼ ὅμως.",
        "1229":"παπαῖ, οἷον τὸ πῦρ· ἐπέρχεται δέ μοι.",
        "1230":"ὀτοτοῖ, Λύκειʼ Ἄπολλον, οἲ ἐγὼ ἐγώ.",
        "1231":"αὕτη δίπους λέαινα συγκοιμωμένη",
        "1232":"λύκῳ, λέοντος εὐγενοῦς ἀπουσίᾳ,",
        "1233":"κτενεῖ με τὴν τάλαιναν· ὡς δὲ φάρμακον",
        "1234":"τεύχουσα κἀμοῦ μισθὸν ἐνθήσειν κότῳ",
        "1235":"ἐπεύχεται, θήγουσα φωτὶ φάσγανον",
        "1236":"ἐμῆς ἀγωγῆς ἀντιτείσασθαι φόνον.",
        "1237":"τί δῆτʼ ἐμαυτῆς καταγέλωτʼ ἔχω τάδε,",
        "1238":"καὶ σκῆπτρα καὶ μαντεῖα περὶ δέρῃ στέφη;",
        "1239":"σὲ μὲν πρὸ μοίρας τῆς ἐμῆς διαφθερῶ.",
        "1240":"ἴτʼ ἐς φθόρον· πεσόντα γʼ ὧδʼ ἀμείβομαι.",
        "1241":"ἄλλην τινʼ ἄτης ἀντʼ ἐμοῦ πλουτίζετε.",
        "1242":"ἰδοὺ δʼ Ἀπόλλων αὐτὸς ἐκδύων ἐμὲ",
        "1243":"χρηστηρίαν ἐσθῆτʼ, ἐποπτεύσας δέ με",
        "1244":"κἀν τοῖσδε κόσμοις καταγελωμένην μέγα",
        "1245":"φίλων ὑπʼ ἐχθρῶν οὐ διχορρόπως, μάτην—",
        "1246":"καλουμένη δὲ φοιτὰς ὡς ἀγύρτρια",
        "1247":"πτωχὸς τάλαινα λιμοθνὴς ἠνεσχόμην—",
        "1248":"καὶ νῦν ὁ μάντις μάντιν ἐκπράξας ἐμὲ",
        "1249":"ἀπήγαγʼ ἐς τοιάσδε θανασίμους τύχας.",
        "1250":"βωμοῦ πατρῴου δʼ ἀντʼ ἐπίξηνον μένει,",
        "1251":"θερμῷ κοπείσης φοινίῳ προσφάγματι.",
        "1252":"οὐ μὴν ἄτιμοί γʼ ἐκ θεῶν τεθνήξομεν.",
        "1253":"ἥξει γὰρ ἡμῶν ἄλλος αὖ τιμάορος,",
        "1254":"μητροκτόνον φίτυμα, ποινάτωρ πατρός·",
        "1255":"φυγὰς δʼ ἀλήτης τῆσδε γῆς ἀπόξενος",
        "1256":"κάτεισιν, ἄτας τάσδε θριγκώσων φίλοις·",
        "1257":"ὀμώμοται γὰρ ὅρκος ἐκ θεῶν μέγας,",
        "1258":"ἄξειν νιν ὑπτίασμα κειμένου πατρός.",
        "1259":"τί δῆτʼ ἐγὼ κάτοικτος ὧδʼ ἀναστένω;",
        "1260":"ἐπεὶ τὸ πρῶτον εἶδον Ἰλίου πόλιν",
        "1261":"πράξασαν ὡς ἔπραξεν, οἳ δʼ εἷλον πόλιν",
        "1262":"οὕτως ἀπαλλάσσουσιν ἐν θεῶν κρίσει,",
        "1263":"ἰοῦσα πράξω· τλήσομαι τὸ κατθανεῖν.",
        "1264":"Ἅιδου πύλας δὲ τάσδʼ ἐγὼ προσεννέπω·",
        "1265":"ἐπεύχομαι δὲ καιρίας πληγῆς τυχεῖν,",
        "1266":"ὡς ἀσφάδαστος, αἱμάτων εὐθνησίμων",
        "1267":"ἀπορρυέντων, ὄμμα συμβάλω τόδε.",
        "1268":"ὦ πολλὰ μὲν τάλαινα, πολλὰ δʼ αὖ σοφὴ",
        "1269":"γύναι, μακρὰν ἔτεινας. εἰ δʼ ἐτητύμως",
        "1270":"μόρον τὸν αὑτῆς οἶσθα, πῶς θεηλάτου",
        "1271":"βοὸς δίκην πρὸς βωμὸν εὐτόλμως πατεῖς;",
        "1272":"οὐκ ἔστʼ ἄλυξις, οὔ, ξένοι, χρόνον πλέω.",
        "1273":"ὁ δʼ ὕστατός γε τοῦ χρόνου πρεσβεύεται,",
        "1274":"ἥκει τόδʼ ἦμαρ· σμικρὰ κερδανῶ φυγῇ.",
        "1275":"ἀλλʼ ἴσθι τλήμων οὖσʼ ἀπʼ εὐτόλμου φρενός.",
        "1276":"οὐδεὶς ἀκούει ταῦτα τῶν εὐδαιμόνων.",
        "1277":"ἀλλʼ εὐκλεῶς τοι κατθανεῖν χάρις βροτῷ.",
        "1278":"ἰὼ πάτερ σοῦ σῶν τε γενναίων τέκνων.",
        "1279":"τί δʼ ἐστὶ χρῆμα; τίς σʼ ἀποστρέφει φόβος;",
        "1280":"φεῦ φεῦ.",
        "1281":"τί τοῦτʼ ἔφευξας; εἴ τι μὴ φρενῶν στύγος.",
        "1282":"φόνον δόμοι πνέουσιν αἱματοσταγῆ,",
        "1283":"καί πῶς;τόδʼ ὄζει θυμάτων ἐφεστίων.",
        "1284":"ὅμοιος ἀτμὸς ὥσπερ ἐκ τάφου πρέπει,",
        "1285":"οὐ Σύριον ἀγλάισμα δώμασιν λέγεις.",
        "1286":"ἀλλʼ εἶμι κἀν δόμοισι κωκύσουσʼ ἐμὴν",
        "1287":"Ἀγαμέμνονός τε μοῖραν. ἀρκείτω βίος.",
        "1288":"ἰὼ ξένοι,",
        "1289":"οὔτοι δυσοίζω θάμνον ὡς ὄρνις φόβῳ",
        "1290":"ἄλλως· θανούσῃ μαρτυρεῖτέ μοι τόδε,",
        "1291":"ὅταν γυνὴ γυναικὸς ἀντʼ ἐμοῦ θάνῃ,",
        "1292":"ἀνήρ τε δυσδάμαρτος ἀντʼ ἀνδρὸς πέσῃ.",
        "1293":"ἐπιξενοῦμαι ταῦτα δʼ ὡς θανουμένη.",
        "1294":"ὦ τλῆμον, οἰκτίρω σε θεσφάτου μόρου.",
        "1295":"ἅπαξ ἔτʼ εἰπεῖν ῥῆσιν οὐ θρῆνον θέλω",
        "1296":"ἐμὸν τὸν αὐτῆς. ἡλίῳ δʼ ἐπεύχομαι",
        "1297":"πρὸς ὕστατον φῶς τοῖς ἐμοῖς τιμαόροις",
        "1298":"ἐχθροῖς φονεῦσι τοῖς ἐμοῖς τίνειν ὁμοῦ,",
        "1299":"δούλης θανούσης, εὐμαροῦς χειρώματος.",
        "1300":"ἰὼ βρότεια πράγματʼ· εὐτυχοῦντα μὲν",
        "1301":"σκιά τις ἂν τρέψειεν· εἰ δὲ δυστυχῇ,",
        "1302":"βολαῖς ὑγρώσσων σπόγγος ὤλεσεν γραφήν.",
        "1303":"καὶ ταῦτʼ ἐκείνων μᾶλλον οἰκτίρω πολύ.",
        "1304":"τὸ μὲν εὖ πράσσειν ἀκόρεστον ἔφυ",
        "1305":"πᾶσι βροτοῖσιν· δακτυλοδείκτων δʼ",
        "1306":"οὔτις ἀπειπὼν εἴργει μελάθρων,",
        "1307":"μηκέτʼ ἐσέλθῃς, τάδε φωνῶν.",
        "1308":"καὶ τῷδε πόλιν μὲν ἑλεῖν ἔδοσαν",
        "1309":"μάκαρες Πριάμου·",
        "1310":"θεοτίμητος δʼ οἴκαδʼ ἱκάνει.",
        "1311":"νῦν δʼ εἰ προτέρων αἷμʼ ἀποτείσῃ",
        "1312":"καὶ τοῖσι θανοῦσι θανὼν ἄλλων",
        "1313":"ποινὰς θανάτων ἐπικράνῃ,",
        "1314":"τίς ἂν ἐξ εύξαιτο βροτῶν ἀσινεῖ",
        "1315":"δαίμονι φῦναι τάδʼ ἀκούων;",
        "1316":"ὤμοι, πέπληγμαι καιρίαν πληγὴν ἔσω.",
        "1317":"σῖγα· τίς πληγὴν ἀυτεῖ καιρίως οὐτασμένος;",
        "1318":"ὤμοι μάλʼ αὖθις, δευτέραν πεπληγμένος.",
        "1319":"τοὔργον εἰργάσθαι δοκεῖ μοι βασιλέως οἰμώγμασιν.",
        "1320":"ἀλλὰ κοινωσώμεθʼ ἤν πως ἀσφαλῆ βουλεύματα.",
        "1321":"—ἐγὼ μὲν ὑμῖν τὴν ἐμὴν γνώμην λέγω,",
        "1322":"πρὸς δῶμα δεῦρʼ ἀστοῖσι κηρύσσειν βοήν.—",
        "1323":"—ἐμοὶ δʼ ὅπως τάχιστά γʼ ἐμπεσεῖν δοκεῖ",
        "1324":"καὶ πρᾶγμʼ ἐλέγχειν σὺν νεορρύτῳ ξίφει.—",
        "1325":"—κἀγὼ τοιούτου γνώματος κοινωνὸς ὢν",
        "1326":"ψηφίζομαί τι δρᾶν· τὸ μὴ μέλλειν δʼ ἀκμή.—",
        "1327":"—ὁρᾶν πάρεστι· φροιμιάζονται γὰρ ὡς",
        "1328":"τυραννίδος σημεῖα πράσσοντες πόλει.—",
        "1329":"—χρονίζομεν γάρ. οἱ δὲ τῆς μελλοῦς κλέος",
        "1330":"πέδοι πατοῦντες οὐ καθεύδουσιν χερί.—",
        "1331":"—οὐκ οἶδα βουλῆς ἧστινος τυχὼν λέγω.",
        "1332":"τοῦ δρῶντός ἐστι καὶ τὸ βουλεῦσαι πέρι.—",
        "1333":"—κἀγὼ τοιοῦτός εἰμʼ, ἐπεὶ δυσμηχανῶ",
        "1334":"λόγοισι τὸν θανόντʼ ἀνιστάναι πάλιν.—",
        "1335":"—ἦ καὶ βίον τείνοντες ὧδʼ ὑπείξομεν",
        "1336":"δόμων καταισχυντῆρσι τοῖσδʼ ἡγουμένοις;—",
        "1337":"—ἀλλʼ οὐκ ἀνεκτόν,ἀλλὰ κατθανεῖν κρατεῖ·",
        "1338":"πεπαιτέρα γὰρ μοῖρα τῆς τυραννίδος.—",
        "1339":"—ἦ γὰρ τεκμηρίοισιν ἐξ οἰμωγμάτων",
        "1340":"μαντευσόμεσθα τἀνδρὸς ὡς ὀλωλότος;—",
        "1341":"—σάφʼ εἰδότας χρὴ τῶνδε θυμοῦσθαι πέρι·",
        "1342":"τὸ γὰρ τοπάζειν τοῦ σάφʼ εἰδέναι δίχα.—",
        "1343":"—ταύτην ἐπαινεῖν πάντοθεν πληθύνομαι,",
        "1344":"τρανῶς Ἀτρείδην εἰδέναι κυροῦνθʼ ὅπως.",
        "1345":"πολλῶν πάροιθεν καιρίως εἰρημένων",
        "1346":"τἀναντίʼ εἰπεῖν οὐκ ἐπαισχυνθήσομαι.",
        "1347":"πῶς γάρ τις ἐχθροῖς ἐχθρὰ πορσύνων, φίλοις",
        "1348":"δοκοῦσιν εἶναι, πημονῆς ἀρκύστατʼ ἂν",
        "1349":"φράξειεν, ὕψος κρεῖσσον ἐκπηδήματος;",
        "1350":"ἐμοὶ δʼ ἀγὼν ὅδʼ οὐκ ἀφρόντιστος πάλαι",
        "1351":"νείκης παλαιᾶς ἦλθε, σὺν χρόνῳ γε μήν·",
        "1352":"ἕστηκα δʼ ἔνθʼ ἔπαισʼ ἐπʼ ἐξειργασμένοις.",
        "1353":"οὕτω δʼ ἔπραξα, καὶ τάδʼ οὐκ ἀρνήσομαι·",
        "1354":"ὡς μήτε φεύγειν μήτʼ ἀμύνεσθαι μόρον,",
        "1355":"ἄπειρον ἀμφίβληστρον, ὥσπερ ἰχθύων,",
        "1356":"περιστιχίζω, πλοῦτον εἵματος κακόν.",
        "1357":"παίω δέ νιν δίς· κἀν δυοῖν οἰμωγμάτοιν",
        "1358":"μεθῆκεν αὑτοῦ κῶλα· καὶ πεπτωκότι",
        "1359":"τρίτην ἐπενδίδωμι, τοῦ κατὰ χθονὸς",
        "1360":"Διὸς νεκρῶν σωτῆρος εὐκταίαν χάριν.",
        "1361":"οὕτω τὸν αὑτοῦ θυμὸν ὁρμαίνει πεσών·",
        "1362":"κἀκφυσιῶν ὀξεῖαν αἵματος σφαγὴν",
        "1363":"βάλλει μʼ ἐρεμνῇ ψακάδι φοινίας δρόσου,",
        "1364":"χαίρουσαν οὐδὲν ἧσσον ἢ διοσδότῳ",
        "1365":"γάνει σπορητὸς κάλυκος ἐν λοχεύμασιν.",
        "1366":"\n ὡς ὧδʼ ἐχόντων, πρέσβος Ἀργείων τόδε,",
        "1367":"χαίροιτʼ ἄν, εἰ χαίροιτʼ, ἐγὼ δʼ ἐπεύχομαι.",
        "1368":"εἰ δʼ ἦν πρεπόντων ὥστʼ ἐπισπένδειν νεκρῷ,",
        "1369":"τῷδʼ ἂν δικαίως ἦν, ὑπερδίκως μὲν οὖν.",
        "1370":"τοσῶνδε κρατῆρʼ ἐν δόμοις κακῶν ὅδε",
        "1371":"πλήσας ἀραίων αὐτὸς ἐκπίνει μολών.",
        "1372":"θαυμάζομέν σου γλῶσσαν, ὡς θρασύστομος,",
        "1373":"ἥτις τοιόνδʼ ἐπʼ ἀνδρὶ κομπάζεις λόγον.",
        "1374":"πειρᾶσθέ μου γυναικὸς ὡς ἀφράσμονος·",
        "1375":"ἐγὼ δʼ ἀτρέστῳ καρδίᾳ πρὸς εἰδότας",
        "1376":"λέγω· σὺ δʼ αἰνεῖν εἴτε με ψέγειν θέλεις",
        "1377":"ὅμοιον. οὗτός ἐστιν Ἀγαμέμνων, ἐμὸς",
        "1378":"πόσις, νεκρὸς δέ, τῆσδε δεξιᾶς χερὸς",
        "1379":"ἔργον, δικαίας τέκτονος. τάδʼ ὧδʼ ἔχει.",
        "1380":"τί κακόν, ὦ γύναι,",
        "1381":"χθονοτρεφὲς ἐδανὸν ἢ ποτὸν",
        "1382":"πασαμένα ῥυτᾶς ἐξ ἁλὸς ὀρόμενον",
        "1383":"τόδʼ ἐπέθου θύος, δημοθρόους τʼ ἀράς;",
        "1384":"ἀπέδικες ἀπέταμες· ἀπόπολις δʼ ἔσῃ",
        "1385":"μῖσος ὄβριμον ἀστοῖς.",
        "1386":"νῦν μὲν δικάζεις ἐκ πόλεως φυγὴν ἐμοὶ",
        "1387":"καὶ μῖσος ἀστῶν δημόθρους τʼ ἔχειν ἀράς,",
        "1388":"οὐδὲν τότʼ ἀνδρὶ τῷδʼ ἐναντίον φέρων·",
        "1389":"ὃς οὐ προτιμῶν, ὡσπερεὶ βοτοῦ μόρον,",
        "1390":"μήλων φλεόντων εὐπόκοις νομεύμασιν,",
        "1391":"ἔθυσεν αὑτοῦ παῖδα, φιλτάτην ἐμοὶ",
        "1392":"ὠδῖνʼ, ἐπῳδὸν Θρῃκίων ἀημάτων.",
        "1393":"οὐ τοῦτον ἐκ γῆς τῆσδε χρῆν σʼ ἀνδρηλατεῖν,",
        "1394":"μιασμάτων ἄποινʼ; ἐπήκοος δʼ ἐμῶν",
        "1395":"ἔργων δικαστὴς τραχὺς εἶ. λέγω δέ σοι",
        "1396":"τοιαῦτʼ ἀπειλεῖν, ὡς παρεσκευασμένης",
        "1397":"ἐκ τῶν ὁμοίων χειρὶ νικήσαντʼ ἐμοῦ",
        "1398":"ἄρχειν· ἐὰν δὲ τοὔμπαλιν κραίνῃ θεός,",
        "1399":"γνώσῃ διδαχθεὶς ὀψὲ γοῦν τὸ σωφρονεῖν.",
        "1400":"μεγαλόμητις εἶ,",
        "1401":"περίφρονα δʼ ἔλακες. ὥσπερ οὖν",
        "1402":"φονολιβεῖ τύχᾳ φρὴν ἐπιμαίνεται,",
        "1403":"λίπος ἐπʼ ὀμμάτων αἵματος εὖ πρέπει·",
        "1404":"ἀτίετον ἔτι σὲ χρὴ στερομέναν φίλων",
        "1405":"τύμμα τύμματι τεῖσαι.",
        "1406":"καὶ τήνδʼ ἀκούεις ὁρκίων ἐμῶν θέμιν·",
        "1407":"μὰ τὴν τέλειον τῆς ἐμῆς παιδὸς Δίκην,",
        "1408":"Ἄτην Ἐρινύν θʼ, αἷσι τόνδʼ ἔσφαξʼ ἐγώ,",
        "1409":"οὔ μοι φόβου μέλαθρον ἐλπὶς ἐμπατεῖ,",
        "1410":"ἕως ἂν αἴθῃ πῦρ ἐφʼ ἑστίας ἐμῆς",
        "1411":"Αἴγισθος, ὡς τὸ πρόσθεν εὖ φρονῶν ἐμοί.",
        "1412":"οὗτος γὰρ ἡμῖν ἀσπὶς οὐ σμικρὰ θράσους.",
        "1413":"κεῖται γυναικὸς τῆσδε λυμαντήριος,",
        "1414":"Χρυσηίδων μείλιγμα τῶν ὑπʼ Ἰλίῳ·",
        "1415":"ἥ τʼ αἰχμάλωτος ἥδε καὶ τερασκόπος",
        "1416":"καὶ κοινόλεκτρος τοῦδε, θεσφατηλόγος",
        "1417":"πιστὴ ξύνευνος, ναυτίλων δὲ σελμάτων",
        "1418":"ἰσοτριβής. ἄτιμα δʼ οὐκ ἐπραξάτην.",
        "1419":"ὁ μὲν γὰρ οὕτως, ἡ δέ τοι κύκνου δίκην",
        "1420":"τὸν ὕστατον μέλψασα θανάσιμον γόον",
        "1421":"κεῖται, φιλήτωρ τοῦδʼ· ἐμοὶ δʼ ἐπήγαγεν",
        "1422":"εὐνῆς παροψώνημα τῆς ἐμῆς χλιδῆς.",
        "1423":"φεῦ, τίς ἂν ἐν τάχει, μὴ περιώδυνος,",
        "1424":"μηδὲ δεμνιοτήρης,",
        "1425":"μόλοι τὸν αἰεὶ φέρουσʼ ἐν ἡμῖν",
        "1426":"Μοῖρʼ ἀτέλευτον ὕπνον, δαμέντος",
        "1427":"φύλακος εὐμενεστάτου καὶ \n ",
        "1428":"πολλὰ τλάντος γυναικὸς διαί·",
        "1429":"πρὸς γυναικὸς δʼ ἀπέφθισεν βίον.",
        "1430":"ἰὼ ἰὼ παράνους Ἑλένα",
        "1431":"μία τὰς πολλάς, τάς πάνυ πολλὰς",
        "1432":"ψυχὰς ὀλέσασʼ ὑπὸ Τροίᾳ.",
        "1433":"νῦν δὲ τελέαν πολύμναστον ἐπηνθίσω",
        "1434":"διʼ αἷμʼ ἄνιπτον. ἦ τις ἦν τότʼ ἐν δόμοις",
        "1435":"ἔρις ἐρίδματος ἀνδρὸς οἰζύς.",
        "1436":"μηδὲν θανάτου μοῖραν ἐπεύχου",
        "1437":"τοῖσδε βαρυνθείς·",
        "1438":"μηδʼ εἰς Ἑλένην κότον ἐκτρέψῃς,",
        "1439":"ὡς ἀνδρολέτειρʼ, ὡς μία πολλῶν",
        "1440":"ἀνδρῶν ψυχὰς Δαναῶν ὀλέσασʼ",
        "1441":"ἀξύστατον ἄλγος ἔπραξεν.",
        "1442":"δαῖμον, ὃς ἐμπίτνεις δώμασι καὶ διφυί-",
        "1443":"οισι Τανταλίδαισιν,",
        "1444":"κράτος τʼ ἰσόψυχον ἐκ γυναικῶν",
        "1445":"καρδιόδηκτον ἐμοὶ κρατύνεις.",
        "1446":"ἐπὶ δὲ σώματος δίκαν μοι \n ",
        "1447":"κόρακος ἐχθροῦ σταθεῖσʼ ἐκνόμως",
        "1448":"ὕμνον ὑμνεῖν ἐπεύχεται ˘¯ \n ",
        "1449":"νῦν δʼ ὤρθωσας στόματος γνώμην,",
        "1450":"τὸν τριπάχυντον",
        "1451":"δαίμονα γέννης τῆσδε κικλήσκων.",
        "1452":"ἐκ τοῦ γὰρ ἔρως αἱματολοιχὸς",
        "1453":"νείρᾳ τρέφεται, πρὶν καταλῆξαι",
        "1454":"τὸ παλαιὸν ἄχος, νέος ἰχώρ.",
        "1455":"ἦ μέγαν οἰκονόμον",
        "1456":"δαίμονα καὶ βαρύμηνιν αἰνεῖς,",
        "1457":"φεῦ φεῦ, κακὸν αἶνον ἀτη-",
        "1458":"ρᾶς τύχας ἀκορέστου·",
        "1459":"ἰὴ ἰή, διαὶ Διὸς",
        "1460":"παναιτίου πανεργέτα·",
        "1461":"τί γὰρ βροτοῖς ἄνευ Διὸς τελεῖται;",
        "1462":"τί τῶνδʼ οὐ θεόκραντόν ἐστιν;",
        "1463":"ἰὼ ἰὼ βασιλεῦ βασιλεῦ,",
        "1464":"πῶς σε δακρύσω;",
        "1465":"φρενὸς ἐκ φιλίας τί ποτʼ εἴπω;",
        "1466":"κεῖσαι δʼ ἀράχνης ἐν ὑφάσματι τῷδʼ",
        "1467":"ἀσεβεῖ θανάτῳ βίον ἐκπνέων.",
        "1468":"ὤμοι μοι κοίταν τάνδʼ ἀνελεύθερον",
        "1469":"δολίῳ μόρῳ δαμεὶς δάμαρτος \n ",
        "1470":"ἐκ χερὸς ἀμφιτόμῳ βελέμνῳ.",
        "1471":"αὐχεῖς εἶναι τόδε τοὔργον ἐμόν;",
        "1472":"μηδʼ ἐπιλεχθῇς",
        "1473":"Ἀγαμεμνονίαν εἶναί μʼ ἄλοχον.",
        "1474":"φανταζόμενος δὲ γυναικὶ νεκροῦ",
        "1475":"τοῦδʼ ὁ παλαιὸς δριμὺς ἀλάστωρ",
        "1476":"Ἀτρέως χαλεποῦ θοινατῆρος",
        "1477":"τόνδʼ ἀπέτεισεν,",
        "1478":"τέλεον νεαροῖς ἐπιθύσας.",
        "1479":"ὡς μὲν ἀναίτιος εἶ",
        "1480":"τοῦδε φόνου τίς ὁ μαρτυρήσων;",
        "1481":"πῶς πῶς; πατρόθεν δὲ συλλή-",
        "1482":"πτωρ γένοιτʼ ἂν ἀλάστωρ.",
        "1483":"βιάζεται δʼ ὁμοσπόροις",
        "1484":"ἐπιρροαῖσιν αἱμάτων",
        "1485":"μέλας Ἄρης, ὅποι δίκαν προβαίνων",
        "1486":"πάχνᾳ κουροβόρῳ παρέξει.",
        "1493":"δολίῳ μόρῳ δαμεὶς",
        "1495":"\n οὔτʼ ἀνελεύθερον οἶμαι θάνατον \n ",
        "1496":"\n τῷδε γενέσθαι. \n ",
        "1497":"οὐδὲ γὰρ οὗτος δολίαν ἄτην",
        "1498":"οἴκοισιν ἔθηκʼ;",
        "1499":"ἀλλʼ ἐμὸν ἐκ τοῦδʼ ἔρνος ἀερθέν.",
        "1500":"τὴν πολυκλαύτην Ἰφιγενείαν,",
        "1501":"ἄξια δράσας ἄξια πάσχων",
        "1502":"μηδὲν ἐν Ἅιδου μεγαλαυχείτω,",
        "1503":"ξιφοδηλήτῳ,",
        "1504":"θανάτῳ τείσας ἅπερ ἦρξεν.",
        "1505":"ἀμηχανῶ φροντίδος στερηθεὶς",
        "1506":"εὐπάλαμον μέριμναν",
        "1507":"ὅπα τράπωμαι, πίτνοντος οἴκου.",
        "1508":"δέδοικα δʼ ὄμβρου κτύπον δομοσφαλῆ",
        "1509":"τὸν αἱματηρόν· ψακὰς δὲ λήγει.",
        "1510":"δίκην δʼ ἐπʼ ἄλλο πρᾶγμα θηγάνει βλάβης",
        "1511":"πρὸς ἄλλαις θηγάναισι μοῖρα.",
        "1512":"ἰὼ γᾶ γᾶ, εἴθʼ ἔμʼ ἐδέξω,",
        "1513":"πρὶν τόνδʼ ἐπιδεῖν ἀργυροτοίχου",
        "1514":"δροίτης κατέχοντα χάμευναν.",
        "1515":"τίς ὁ θάψων νιν; τίς ὁ θρηνήσων;",
        "1516":"ἦ σὺ τόδʼ ἔρξαι τλήσῃ, κτείνασʼ",
        "1517":"ἄνδρα τὸν αὑτῆς ἀποκωκῦσαι",
        "1518":"ψυχῇ τʼ ἄχαριν χάριν ἀντʼ ἔργων",
        "1519":"μεγάλων ἀδίκως ἐπικρᾶναι;",
        "1520":"τίς δʼ ἐπιτύμβιον αἶνον ἐπʼ ἀνδρὶ θείῳ",
        "1521":"σὺν δακρύοις ἰάπτων",
        "1522":"ἀληθείᾳ φρενῶν πονήσει;",
        "1523":"οὐ σὲ προσήκει τὸ μέλημʼ ἀλέγειν",
        "1524":"τοῦτο· πρὸς ἡμῶν",
        "1525":"κάππεσε, κάτθανε, καὶ καταθάψομεν,",
        "1526":"οὐχ ὑπὸ κλαυθμῶν τῶν ἐξ οἴκων,",
        "1527":"ἀλλʼ Ἰφιγένειά νιν ἀσπασίως",
        "1528":"θυγάτηρ, ὡς χρή,",
        "1529":"πατέρʼ ἀντιάσασα πρὸς ὠκύπορον",
        "1530":"πόρθμευμʼ ἀχέων",
        "1531":"περὶ χεῖρε βαλοῦσα φιλήσει.",
        "1532":"ὄνειδος ἥκει τόδʼ ἀντʼ ὀνείδους.",
        "1533":"δύσμαχα δʼ ἔστι κρῖναι.",
        "1534":"φέρει φέροντʼ, ἐκτίνει δʼ ὁ καίνων.",
        "1535":"μίμνει δὲ μίμνοντος ἐν θρόνῳ Διὸς",
        "1536":"παθεῖν τὸν ἔρξαντα· θέσμιον γάρ.",
        "1537":"τίς ἂν γονὰν ἀραῖον ἐκβάλοι δόμων;",
        "1538":"κεκόλληται γένος πρὸς ἄτᾳ.",
        "1539":"ἐς τόνδʼ ἐνέβης ξὺν ἀληθείᾳ",
        "1540":"χρησμόν. ἐγὼ δʼ οὖν",
        "1541":"ἐθέλω δαίμονι τῷ Πλεισθενιδῶν",
        "1542":"ὅρκους θεμένη τάδε μὲν στέργειν,",
        "1543":"δύστλητά περ ὄνθʼ· ὃ δὲ λοιπόν, ἰόντʼ",
        "1544":"ἐκ τῶνδε δόμων ἄλλην γενεὰν",
        "1545":"τρίβειν θανάτοις αὐθένταισι.",
        "1546":"κτεάνων τε μέρος",
        "1547":"βαιὸν ἐχούσῃ πᾶν ἀπόχρη μοι",
        "1548":"μανίας μελάθρων",
        "1549":"ἀλληλοφόνους ἀφελούσῃ.",
        "1550":"ὦ φέγγος εὖφρον ἡμέρας δικηφόρου.",
        "1551":"φαίην ἂν ἤδη νῦν βροτῶν τιμαόρους",
        "1552":"θεοὺς ἄνωθεν γῆς ἐποπτεύειν ἄχη,",
        "1553":"ἰδὼν ὑφαντοῖς ἐν πέπλοις, Ἐρινύων",
        "1554":"τὸν ἄνδρα τόνδε κείμενον φίλως ἐμοί,",
        "1555":"χερὸς πατρῴας ἐκτίνοντα μηχανάς.",
        "1556":"\n Ἀτρεὺς γὰρ ἄρχων τῆσδε γῆς, τούτου πατήρ,",
        "1557":"πατέρα Θυέστην τὸν ἐμόν, ὡς τορῶς φράσαι,",
        "1558":"αὑτοῦ δʼ ἀδελφόν, ἀμφίλεκτος ὢν κράτει,",
        "1559":"ἠνδρηλάτησεν ἐκ πόλεώς τε καὶ δόμων.",
        "1560":"καὶ προστρόπαιος ἑστίας μολὼν πάλιν",
        "1561":"τλήμων Θυέστης μοῖραν ηὕρετʼ ἀσφαλῆ,",
        "1562":"τὸ μὴ θανὼν πατρῷον αἱμάξαι πέδον,",
        "1563":"αὐτός· ξένια δὲ τοῦδε δύσθεος πατὴρ",
        "1564":"Ἀτρεύς, προθύμως μᾶλλον ἢ φίλως, πατρὶ",
        "1565":"τὠμῷ, κρεουργὸν ἦμαρ εὐθύμως ἄγειν",
        "1566":"δοκῶν, παρέσχε δαῖτα παιδείων κρεῶν.",
        "1567":"τὰ μὲν ποδήρη καὶ χερῶν ἄκρους κτένας",
        "1568":"ἔθρυπτʼ, ἄνωθεν \n ",
        "1570":"\n ἀνδρακὰς καθήμενος.",
        "1571":"ἄσημα δʼ αὐτῶν αὐτίκʼ ἀγνοίᾳ λαβὼν",
        "1572":"ἔσθει βορὰν ἄσωτον, ὡς ὁρᾷς, γένει.",
        "1573":"κἄπειτʼ ἐπιγνοὺς ἔργον οὐ καταίσιον",
        "1574":"ᾤμωξεν, ἀμπίπτει δʼ ἀπὸ σφαγὴν ἐρῶν,",
        "1575":"μόρον δʼ ἄφερτον Πελοπίδαις ἐπεύχεται,",
        "1576":"λάκτισμα δείπνου ξυνδίκως τιθεὶς ἀρᾷ,",
        "1577":"οὕτως ὀλέσθαι πᾶν τὸ Πλεισθένους γένος.",
        "1578":"ἐκ τῶνδέ σοι πεσόντα τόνδʼ ἰδεῖν πάρα.",
        "1579":"κἀγὼ δίκαιος τοῦδε τοῦ φόνου ῥαφεύς.",
        "1580":"τρίτον γὰρ ὄντα μʼ ἐπὶ δυσαθλίῳ πατρὶ",
        "1581":"συνεξελαύνει τυτθὸν ὄντʼ ἐν σπαργάνοις·",
        "1582":"τραφέντα δʼ αὖθις ἡ δίκη κατήγαγεν.",
        "1583":"καὶ τοῦδε τἀνδρὸς ἡψάμην θυραῖος ὤν,",
        "1584":"πᾶσαν συνάψας μηχανὴν δυσβουλίας.",
        "1585":"οὕτω καλὸν δὴ καὶ τὸ κατθανεῖν ἐμοί,",
        "1586":"ἰδόντα τοῦτον τῆς δίκης ἐν ἕρκεσιν.",
        "1587":"Αἴγισθʼ, ὑβρίζειν ἐν κακοῖσιν οὐ σέβω.",
        "1588":"σὺ δʼ ἄνδρα τόνδε φὴς ἑκὼν κατακτανεῖν,",
        "1589":"μόνος δʼ ἔποικτον τόνδε βουλεῦσαι φόνον·",
        "1590":"οὔ φημʼ ἀλύξειν ἐν δίκῃ τὸ σὸν κάρα",
        "1591":"δημορριφεῖς, σάφʼ ἴσθι, λευσίμους ἀράς.",
        "1592":"σὺ ταῦτα φωνεῖς νερτέρᾳ προσήμενος",
        "1593":"κώπῃ, κρατούντων τῶν ἐπὶ ζυγῷ δορός;",
        "1594":"γνώσῃ γέρων ὢν ὡς διδάσκεσθαι βαρὺ",
        "1595":"τῷ τηλικούτῳ, σωφρονεῖν εἰρημένον.",
        "1596":"δεσμὸς δὲ καὶ τὸ γῆρας αἵ τε νήστιδες",
        "1597":"δύαι διδάσκειν ἐξοχώταται φρενῶν",
        "1598":"ἰατρομάντεις. οὐχ ὁρᾷς ὁρῶν τάδε;",
        "1599":"πρὸς κέντρα μὴ λάκτιζε, μὴ παίσας μογῇς.",
        "1600":"γύναι, σὺ τοὺς ἥκοντας ἐκ μάχης μένων",
        "1601":"οἰκουρὸς εὐνὴν ἀνδρὸς αἰσχύνων ἅμα",
        "1602":"ἀνδρὶ στρατηγῷ τόνδʼ ἐβούλευσας μόρον;",
        "1603":"καὶ ταῦτα τἄπη κλαυμάτων ἀρχηγενῆ.",
        "1604":"Ὀρφεῖ δὲ γλῶσσαν τὴν ἐναντίαν ἔχεις.",
        "1605":"ὁ μὲν γὰρ ἦγε πάντʼ ἀπὸ φθογγῆς χαρᾷ,",
        "1606":"σὺ δʼ ἐξορίνας νηπίοις ὑλάγμασιν",
        "1607":"ἄξῃ· κρατηθεὶς δʼ ἡμερώτερος φανῇ.",
        "1608":"ὡς δὴ σύ μοι τύραννος Ἀργείων ἔσῃ,",
        "1609":"ὃς οὐκ, ἐπειδὴ τῷδʼ ἐβούλευσας μόρον,",
        "1610":"δρᾶσαι τόδʼ ἔργον οὐκ ἔτλης αὐτοκτόνως.",
        "1611":"τὸ γὰρ δολῶσαι πρὸς γυναικὸς ἦν σαφῶς·",
        "1612":"ἐγὼ δʼ ὕποπτος ἐχθρὸς ἦ παλαιγενής.",
        "1613":"ἐκ τῶν δὲ τοῦδε χρημάτων πειράσομαι",
        "1614":"ἄρχειν πολιτῶν· τὸν δὲ μὴ πειθάνορα",
        "1615":"ζεύξω βαρείαις οὔτι μοι σειραφόρον",
        "1616":"κριθῶντα πῶλον· ἀλλʼ ὁ δυσφιλὴς σκότῳ",
        "1617":"λιμὸς ξύνοικος μαλθακόν σφʼ ἐπόψεται.",
        "1618":"τί δὴ τὸν ἄνδρα τόνδʼ ἀπὸ ψυχῆς κακῆς",
        "1619":"οὐκ αὐτὸς ἠνάριζες, ἀλλά νιν γυνὴ",
        "1620":"χώρας μίασμα καὶ θεῶν ἐγχωρίων",
        "1621":"ἔκτεινʼ;Ὀρέστης ἆρά που βλέπει φάος,",
        "1622":"ὅπως κατελθὼν δεῦρο πρευμενεῖ τύχῃ",
        "1623":"ἀμφοῖν γένηται τοῖνδε παγκρατὴς φονεύς;",
        "1624":"ἀλλʼ ἐπεὶ δοκεῖς τάδʼ ἔρδειν καὶ λέγειν, γνώσῃ τάχα",
        "1625":"εἶα δή, φίλοι λοχῖται, τοὔργον οὐχ ἑκὰς τόδε.",
        "1626":"εἶα δή, ξίφος πρόκωπον πᾶς τις εὐτρεπιζέτω.",
        "1627":"ἀλλὰ κἀγὼ μὴν πρόκωπος οὐκ ἀναίνομαι θανεῖν.",
        "1628":"δεχομένοις λέγεις θανεῖν σε· τὴν τύχην δʼ αἱρούμεθα.",
        "1629":"μηδαμῶς, ὦ φίλτατʼ ἀνδρῶν, ἄλλα δράσωμεν κακά.",
        "1630":"ἀλλὰ καὶ τάδʼ ἐξαμῆσαι πολλά, δύστηνον θέρος.",
        "1631":"πημονῆς δʼ ἅλις γʼ ὑπάρχει· μηδὲν αἱματώμεθα.",
        "1632":"στείχετʼ αἰδοῖοι γέροντες πρὸς δόμους, πεπρωμένοις τούσδε \n ",
        "1633":"πρὶν παθεῖν εἴξαντες ὥρᾳ· χρῆν τάδʼ ὡς ἐπράξαμεν.",
        "1634":"εἰ δέ τοι μόχθων γένοιτο τῶνδʼ ἅλις, δεχοίμεθʼ ἄν,",
        "1635":"δαίμονος χηλῇ βαρείᾳ δυστυχῶς πεπληγμένοι.",
        "1636":"ὧδʼ ἔχει λόγος γυναικός, εἴ τις ἀξιοῖ μαθεῖν.",
        "1637":"ἀλλὰ τούσδʼ ἐμοὶ ματαίαν γλῶσσαν ὧδʼ ἀπανθίσαι",
        "1638":"κἀκβαλεῖν ἔπη τοιαῦτα δαίμονος πειρωμένους,",
        "1639":"σώφρονος γνώμης θʼ ἁμαρτεῖν τὸν κρατοῦντά θʼ ὑβρίσαι .",
        "1640":"οὐκ ἂν Ἀργείων τόδʼ εἴη, φῶτα προσσαίνειν κακόν.",
        "1641":"ἀλλʼ ἐγώ σʼ ἐν ὑστέραισιν ἡμέραις μέτειμʼ ἔτι.",
        "1642":"οὔκ, ἐὰν δαίμων, Ὀρέστην δεῦρʼ ἀπευθύνῃ μολεῖν.",
        "1643":"οἶδʼ ἐγὼ φεύγοντας ἄνδρας ἐλπίδας σιτουμένους.",
        "1644":"πρᾶσσε, πιαίνου, μιαίνων τὴν δίκην, ἐπεὶ πάρα.",
        "1645":"ἴσθι μοι δώσων ἄποινα τῆσδε μωρίας χάριν.",
        "1646":"κόμπασον θαρσῶν, ἀλέκτωρ ὥστε θηλείας πέλας.",
        "1647":"μὴ προτιμήσῃς ματαίων τῶνδʼ ὑλαγμάτων· ἐγὼ \n ",
        "1648":"καὶ σὺ θήσομεν κρατοῦντε τῶνδε δωμάτων καλῶς ."
    },
    "source":"Perseus Digital Library",
    "originalTitle":"Agamemnon",
    "edition":"Aeschylus, creator; Aeschylus with an English translation Vol II. Smyth, Herbert Weir, 1857- 1937, editor, translator. Cambridge, Mass., Harvard University Press; London, William Heinemann, Ltd.: 1926.",
    "sourceLink":"http://www.perseus.tufts.edu/hopper/",
    "meta":"line"
}