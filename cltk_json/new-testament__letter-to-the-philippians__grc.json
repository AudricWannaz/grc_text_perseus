{
    "language":"grc",
    "englishTitle":"Letter to the Philippians",
    "original-urn":"urn:cts:greekLit:tlg0031.tlg011.perseus-grc2",
    "author":"new testament",
    "urn":"urn:cts:greekLit:tlg0031.tlg011.perseus-grc2-simple",
    "text":{
        "0":{
            "0":"\n \n ΠΑΥΛΟΣ ΚΑΙ ΤΙΜΟΘΕΟΣ δοῦλοι Χριστοῦ Ἰησοῦ\n\nπᾶσιν τοῖς ἁγίοις ἐν Χριστῷ Ἰησοῦ τοῖς οὖσιν ἐν Φιλίπποις\n\n\n\nσὺν ἐπισκόποις καὶ διακόνοις·\n ",
            "1":"\n χάρις ὑμῖν καὶ εἰρήνη ἀπὸ\n\nθεοῦ πατρὸς ἡμῶν καὶ κυρίου Ἰησοῦ Χριστοῦ.\n ",
            "2":"\n \n Εὐχαριστῶ τῷ θεῷ μου ἐπὶ πάσῃ τῇ μνείᾳ ὑμῶν\n\nπάντοτε ἐν πάσῃ δεήσει μου ὑπὲρ πάντων ὑμῶν,\n ",
            "3":"\n μετὰ\n\nχαρᾶς τὴν δέησιν ποιούμενος,\n ",
            "4":"\n ἐπὶ τῇ κοινωνίᾳ ὑμῶν εἰς τὸ\n\nεὐαγγέλιον ἀπὸ τῆς πρώτης ἡμέρας ἄχρι τοῦ νῦν,\n ",
            "5":"\n πεποιθὼς\n\nαὐτὸ τοῦτο ὅτι ὁ ἐναρξάμενος ἐν ὑμῖν ἔργον ἀγαθὸν ἐπιτελέσει ἄχρι ἡμέρας Ἰησοῦ Χριστοῦ·",
            "6":"\n καθώς ἐστιν δίκαιον\n\nἐμοὶ τοῦτο φρονεῖν ὑπὲρ πάντων ὑμῶν, διὰ τὸ ἔχειν με ἐν\n\nτῇ καρδίᾳ ὑμᾶς, ἔν τε τοῖς δεσμοῖς μου καὶ ἐν τῇ ἀπολογίᾳ\n\nκαὶ βεβαιώσει τοῦ εὐαγγελίου συνκοινωνούς μου τῆς χάριτος \n\nπάντας ὑμᾶς ὄντας·\n ",
            "7":"\n μάρτυς γάρ μου ὁ θεός, \n\nὡς ἐπιποθῶ\n\nπάντας ὑμᾶς ἐν σπλάγχνοις Χριστοῦ Ἰησοῦ.\n ",
            "8":"\n καὶ\n\nτοῦτο προσεύχομαι ἵνα ἡ ἀγάπη ὑμῶν ἔτι μᾶλλον καὶ μᾶλλον περισσεύῃ ἐν ἐπιγνώσει καὶ πάσῃ αἰσθήσει,\n ",
            "9":"\n εἰς τὸ δοκιμάζειν ὑμᾶς τὰ διαφέροντα, ἵνα ἦτε εἰλικρινεῖς καὶ\n\nἀπρόσκοποι εἰς ἡμέραν Χριστοῦ,\n ",
            "10":"\n πεπληρωμένοι καρπὸν\n\nδικαιοσύνης τὸν διὰ Ἰησοῦ Χριστοῦ εἰς δόξαν καὶ ἔπαινον\n\nθεοῦ.\n ",
            "11":"\n \n Γινώσκειν δὲ ὑμᾶς βούλομαι, ἀδελφοί, ὅτι τὰ κατʼ ἐμὲ\n\nμᾶλλον εἰς προκοπὴν τοῦ εὐαγγελίου ἐλήλυθεν,\n ",
            "12":"\n ὥστε\n\nτοὺς δεσμούς μου φανεροὺς ἐν Χριστῷ γενέσθαι ἐν ὅλῳ\n\nτῷ πραιτωρίῳ καὶ τοῖς λοιποῖς πᾶσιν,\n ",
            "13":"\n καὶ τοὺς πλείονας\n \n τῶν ἀδελφῶν ἐν κυρίῳ πεποιθότας τοῖς δεσμοῖς μου\n\nπερισσοτέρως τολμᾷν ἀφόβως τὸν λόγον τοῦ θεοῦ λαλεῖν. \n\nΤινὲς μὲν καὶ διὰ φθόνον καὶ ἔριν,\n ",
            "14":"\n τινὲς\n\nδὲ καὶ διʼ εὐδοκίαν τὸν χριστὸν κηρύσσουσιν·\n ",
            "15":"\n οἱ μὲν ἐξ\n\nἀγάπης, εἰδότες ὅτι εἰς ἀπολογίαν τοῦ εὐαγγελίου κεῖμαι,\n ",
            "16":"\n οἱ δὲ ἐξ ἐριθίας τὸν χριστὸν καταγγέλλουσιν, \n\nοὐχ ἁγνῶς, \n\nοἰόμενοι θλίψιν ἐγείρειν τοῖς δεσμοῖς μου.\n ",
            "17":"\n τί γάρ; πλὴν\n\nὅτι παντὶ τρόπῳ, εἴτε προφάσει εἴτε ἀληθείᾳ, Χριστὸς\n\nκαταγγέλλεται, καὶ ἐν τούτῳ χαίρω· ἀλλὰ καὶ χαρήσομαι,\n ",
            "18":"\n οἶδα γὰρ ὅτι\n τοῦτό μοι ἀποβήσεται εἰς σωτηρίαν \n διὰ \n\nτῆς ὑμῶν δεήσεως καὶ ἐπιχορηγίας τοῦ πνεύματος Ἰησοῦ\n\nΧριστοῦ,\n ",
            "19":"\n κατὰ τὴν ἀποκαραδοκίαν καὶ ἐλπίδα μου ὅτι ἐν\n\nοὐδενὶ αἰσχυνθήσομαι, ἀλλʼ ἐν πάσῃ παρρησίᾳ ὡς πάντοτε \n\nκαὶ νῦν μεγαλυνθήσεται Χριστὸς ἐν τῷ σώματί μου,\n\nεἴτε διὰ ζωῆς εἴτε διὰ θανάτου.\n ",
            "20":"\n Ἐμοὶ γὰρ τὸ ζῇν Χριστὸς καὶ τὸ ἀποθανεῖν κέρδος.\n ",
            "21":"\n εἰ δὲ τὸ ζῇν\n\nἐν σαρκί, τοῦτό μοι καρπὸς ἔργου, — καὶ τί αἱρήσομαι οὐ \n\nγνωρίζω·\n ",
            "22":"\n συνέχομαι δὲ ἐκ τῶν δύο, \n\nτὴν ἐπιθυμίαν ἔχων\n\nεἰς τὸ ἀναλῦσαι καὶ σὺν Χριστῷ εἶναι, πολλῷ γὰρ μᾶλλον\n\nκρεῖσσον,\n ",
            "23":"\n τὸ δὲ ἐπιμένειν τῇ σαρκὶ ἀναγκαιότερον διʼ ὑμᾶς.\n ",
            "24":"\n καὶ τοῦτο πεποιθὼς οἶδα ὅτι μενῶ καὶ παραμενῶ πᾶσιν\n\nὑμῖν εἰς τὴν ὑμῶν προκοπὴν καὶ χαρὰν τῆς πίστεως,\n ",
            "25":"\n ἵνα τὸ\n\nκαύχημα ὑμῶν περισσεύῃ ἐν Χριστῷ Ἰησοῦ ἐν ἐμοὶ διὰ\n\nτῆς ἐμῆς παρουσίας πάλιν πρὸς ὑμᾶς.\n ",
            "26":"\n Μόνον \n\nἀξίως τοῦ εὐαγγελίου τοῦ χριστοῦ πολιτεύεσθε, ἵνα\n\nεἴτε ἐλθὼν καὶ ἰδὼν ὑμᾶς εἴτε ἀπὼν ἀκούω τὰ περὶ ὑμῶν,\n\nὅτι στήκετε ἐν ἑνὶ πνεύματι, μιᾷ ψυχῇ συναθλοῦντες τῇ\n\nπίστει τοῦ εὐαγγελίου,\n ",
            "27":"\n καὶ μὴ πτυρόμενοι ἐν μηδενὶ ὑπὸ\n\nτῶν ἀντικειμένων?̔ἥτις ἐστιν αὐτοῖς ἔνδειξις ἀπωλείας,\n\nὑμῶν δὲ σωτηρίας, \n\nκαὶ τοῦτο ἀπὸ θεοῦ,\n ",
            "28":"\n ὅτι ὑμῖν ἐχαρίσθη\n\nτὸ ὑπὲρ Χριστοῦ, οὐ μόνον τὸ εἰς αὐτὸν πιστεύειν ἀλλὰ\n\nκαὶ τὸ ὑπὲρ αὐτοῦ πάσχειν̓,\n ",
            "29":"\n τὸν αὐτὸν ἀγῶνα ἔχοντες\n\nοἷον εἴδετε ἐν ἐμοὶ καὶ νῦν ἀκούετε ἐν ἐμοί.\n "
        },
        "1":{
            "0":"\n \n Εἴ τις οὖν παράκλησις ἐν Χριστῷ, εἴ τι παραμύθιον\n\nἀγάπης, εἴ τις κοινωνία πνεύματος, εἴ τις σπλάγχνα καὶ\n\nοἰκτιρμοί,\n ",
            "1":"\n πληρώσατέ μου τὴν χαρὰν ἵνα τὸ αὐτὸ φρονῆτε,\n\n\n\n τὴν αὐτὴν ἀγάπην ἔχοντες, σύνψυχοι, τὸ ἓν φρονοῦντες,\n ",
            "2":"\n μηδὲν κατʼ ἐριθίαν μηδὲ κατὰ κενοδοξίαν, \n\nἀλλὰ τῇ ταπεινοφροσύνῃ\n\nἀλλήλους ἡγούμενοι ὑπερέχοντας ἑαυτῶν,\n ",
            "3":"\n μὴ τὰ\n\n\n\n ἑαυτῶν ἕκαστοι σκοποῦντες, ἀλλὰ καὶ τὰ ἑτέρων ἕκαστοι.\n ",
            "4":"\n τοῦτο φρονεῖτε ἐν ὑμῖν ὃ καὶ ἐν Χριστῷ Ἰησοῦ,\n ",
            "5":"\n ὃς ἐν μορφῇ θεοῦ ὑπάρχων οὐχ ἁρπαγμὸν ἡγήσατο τὸ\n\nεἶναι ἴσα θεῷ,\n ",
            "6":"\n ἀλλὰ ἑαυτὸν ἐκένωσεν μορφὴν δούλου\n\nλαβών, ἐν ὁμοιώματι ἀνθρώπων γενόμενος· καὶ σχήματι\n\nεὑρεθεὶς ὡς ἄνθρωπος\n ",
            "7":"\n ἐταπείνωσεν ἑαυτὸν γενόμενος ὑπήκοος\n\nμέχρι θανάτου, θανάτου δὲ σταυροῦ·\n ",
            "8":"\n διὸ καὶ ὁ θεὸς\n\nαὐτὸν ὑπερύψωσεν, καὶ ἐχαρίσατο αὐτῷ τὸ ὄνομα τὸ ὑπὲρ\n\nπᾶν ὄνομα,\n ",
            "9":"\n ἵνα ἐν τῷ ὀνόματι Ἰησοῦ\n πᾶν γόνυ κάμψῃ \n ἐπουρανίων καὶ ἐπιγείων καὶ καταχθονίων,\n ",
            "10":"\n καὶ πᾶσα γλῶσσα ἐξομολογήσηται \n ὅτι ΚΥΡΙΟΣ ΙΗΣΟΥΣ ΧΡΙΣΤΟΣ \n\nεἰς δόξαν\n θεοῦ \n πατρός.\n ",
            "11":"\n \n Ὥστε, ἀγαπητοί μου, καθὼς πάντοτε ὑπηκούσατε, μὴ\n\n[ὡς] ἐν τῇ παρουσίᾳ μου μόνον ἀλλὰ νῦν πολλῷ μᾶλλον\n\nἐν τῇ ἀπουσίᾳ μου, μετὰ φόβου καὶ τρόμου τὴν ἑαυτῶν\n\nσωτηρίαν κατεργάζεσθε,\n ",
            "12":"\n θεὸς γάρ ἐστιν ὁ ἐνεργῶν ἐν\n\nὑμῖν καὶ τὸ θέλειν καὶ τὸ ἐνεργεῖν ὑπὲρ τῆς εὐδοκίας·\n ",
            "13":"\n πάντα ποιεῖτε χωρὶς γογγυσμῶν καὶ διαλογισμῶν·\n ",
            "14":"\n ἵνα γένησθε ἄμεμπτοι καὶ ἀκέραιοι,\n τέκνα θεοῦ ἄμωμα \n μέσον\n γενεᾶς σκολιᾶς καὶ διεστραμμένης, \n ἐν οἷς φαίνεσθε \n\nὡς φωστῆρες ἐν κόσμῳ\n ",
            "15":"\n λόγον ζωῆς ἐπέχοντες,\n\nεἰς καύχημα ἐμοὶ εἰς ἡμέραν Χριστοῦ, ὅτι οὐκ εἰς κενὸν\n\nἔδραμον οὐδὲ\n εἰς κενὸν ἐκοπίασα. \n ",
            "16":"\n Ἀλλὰ εἰ καὶ σπένδομαι\n\nἐπὶ τῇ θυσίᾳ καὶ λειτουργίᾳ τῆς πίστεως ὑμῶν,\n\nχαίρω καὶ συνχαίρω πᾶσιν ὑμῖν·\n ",
            "17":"\n τὸ δὲ αὐτὸ καὶ ὑμεῖς\n\nχαίρετε καὶ συνχαίρετέ μοι.\n ",
            "18":"\n \n Ἐλπίζω δὲ ἐν κυρίῳ Ἰησοῦ Τιμόθεον ταχέως πέμψαι\n \n ὑμῖν, ἵνα κἀγὼ εὐψυχῶ γνοὺς τὰ περὶ ὑμῶν.\n ",
            "19":"\n οὐδένα\n\nγὰρ ἔχω ἰσόψυχον ὅστις γνησίως τὰ περὶ ὑμῶν μεριμνήσει,\n ",
            "20":"\n οἱ πάντες γὰρ τὰ ἑαυτῶν ζητοῦσιν, \n\nοὐ τὰ Χριστοῦ Ἰησοῦ. \n\nτὴν δὲ δοκιμὴν αὐτοῦ γινώσκετε,\n ",
            "21":"\n ὅτι ὡς πατρὶ τέκνον σὺν\n\nἐμοὶ ἐδούλευσεν εἰς τὸ εὐαγγέλιον.\n ",
            "22":"\n Τοῦτον μὲν οὖν ἐλπίζω πέμψαι ὡς ἂν ἀφίδω τὰ περὶ ἐμὲ ἐξαυτῆς·\n ",
            "23":"\n πέποιθα δὲ ἐν κυρίῳ ὅτι καὶ αὐτὸς ταχέως ἐλεύσομαι.\n ",
            "24":"\n ἀναγκαῖον δὲ ἡγησάμην Ἐπαφρόδιτον τὸν ἀδελφὸν καὶ\n\nσυνεργὸν καὶ συνστρατιώτην μ́ου, ὑμῶν δὲ ἀπόστολον καὶ\n\nλειτουργὸν τῆς χρείας μου, \n\nπέμψαι πρὸς ὑμᾶς,\n ",
            "25":"\n ἐπειδὴ\n\nἐπιποθῶν ἦν πάντας ὑμᾶς [ἰδεῖν], καὶ ἀδημονῶν διότι \n\nἠκούσατε ὅτι ἠσθένησεν.\n ",
            "26":"\n καὶ γὰρ ἠσθένησεν παραπλήσιον\n\nθανάτου· ἀλλὰ ὁ θεὸς ἠλέησεν αὐτόν, οὐκ αὐτὸν δὲ μόνον\n\nἀλλὰ καὶ ἐμέ, ἵνα μὴ λύπην ἐπὶ λύπην σχῶ.\n ",
            "27":"\n σπουδαιοτέρως\n\nοὖν ἔπεμψα αὐτὸν ἵνα ἰδόντες αὐτὸν πάλιν χαρῆτε κἀγὼ\n\nἀλυπότερος ὦ.\n ",
            "28":"\n προσδέχεσθε οὖν αὐτὸν ἐν κυρίῳ μετὰ\n\nπάσης χαρᾶς, \n\nκαὶ τοὺς τοιούτους ἐντίμους ἔχετε,\n ",
            "29":"\n ὅτι διὰ\n\nτὸ ἔργον Κυρίου μέχρι θανάτου ἤγγισεν, παραβολευσάμενος \n\nτῇ ψυχῇ ἵνα ἀναπληρώσῃ τὸ ὑμῶν ὑστέρημα τῆς\n\nπρός με λειτουργίας."
        },
        "2":{
            "0":"\n \n Τὸ λοιπόν, ἀδελφοί μου, χαίρετε ἐν κυρίῳ. τὰ αὐτὰ\n\nγράφειν ὑμῖν ἐμοὶ μὲν οὐκ ὀκνηρόν, ὑμῖν δὲ ἀσφαλές.—\n ",
            "1":"\n \n Βλέπετε τοὺς κύνας, βλέπετε τοὺς κακοὺς ἐργάτας,\n\nβλέπετε τὴν κατατομήν.\n ",
            "2":"\n ἡμεῖς γάρ ἐσμεν ἡ περιτομή,\n\nοἱ πνεύματι θεοῦ λατρεύοντες καὶ καυχώμενοι ἐν Χριστῷ\n\nἸησοῦ καὶ οὐκ ἐν σαρκὶ πεποιθότες,\n ",
            "3":"\n καίπερ ἐγὼ ἔχων\n\nπεποίθησιν καὶ ἐν σαρκί. Εἴ τις δοκεῖ ἄλλος\n\nπεποιθέναι ἐν σαρκί, ἐγὼ μᾶλλον·\n ",
            "4":"\n περιτομῇ ὀκταήμερος,\n\nἐκ γένους Ἰσραήλ, φυλῆς Βενιαμείν, Ἐβραῖος ἐξ Ἐβραίων,\n\nκατὰ νόμον Φαρισαῖος,\n ",
            "5":"\n κατὰ ζῆλος διώκων τὴν ἐκκλησίαν,\n\nκατὰ δικαιοσύνην τὴν ἐν νόμῳ γενόμενος ἄμεμπτος.\n ",
            "6":"\n Ἀλλὰ \n\nἅτινα ἦν μοι κέρδη, ταῦτα ἥγημαι διὰ τὸν χριστὸν\n\nζημίαν.\n ",
            "7":"\n ἀλλὰ μὲν οὖν γε καὶ ἡγοῦμαι πάντα ζημίαν εἶναι\n \n διὰ τὸ ὑπερέχον τῆς γνώσεως Χριστοῦ Ἰησοῦ τοῦ κυρίου\n\nμου διʼ ὃν τὰ πάντα ἐζημιώθην, καὶ ἡγοῦμαι σκύβαλα ἵνα\n\nΧριστὸν κερδήσω καὶ εὑρεθῶ ἐν αὐτῷ,\n ",
            "8":"\n μὴ ἔχων ἐμὴν\n\nδικαιοσύνην τὴν ἐκ νόμου ἀλλὰ τὴν διὰ πίστεως Χριστοῦ,\n\nτὴν ἐκ θεοῦ δικαιοσύνην ἐπὶ τῇ πίστει,\n ",
            "9":"\n τοῦ γνῶναι αὐτὸν\n\nκαὶ τὴν δύναμιν τῆς ἀναστάσεως αὐτοῦ καὶ κοινωνίαν\n\nπαθημάτων αὐτοῦ, συμμορφιζόμενος τῷ θανάτῳ αὐτοῦ,\n ",
            "10":"\n εἴ πως καταντήσω εἰς τὴν ἐξανάστασιν τὴν ἐκ νεκρῶν.\n\nοὐχ ὅτι ἤδη ἔλαβον ἢ ἤδη τετελείωμαι,\n ",
            "11":"\n διώκω δὲ εἰ καὶ\n\nκαταλάβω, \n\nἐφʼ ᾧ καὶ κατελήμφθην ὑπὸ Χριστοῦ [Ἰησοῦ].\n\n\n\n ἀδελφοί, ἐγὼ ἐμαυτὸν οὔπω λογίζομαι κατειληφέναι·\n ",
            "12":"\n ἓν\n\nδέ, τὰ μὲν ὀπίσω ἐπιλανθανόμενος τοῖς δὲ ἔμπροσθεν\n\nἐπεκτεινόμενος,\n ",
            "13":"\n κατὰ σκοπὸν διώκω εἰς τὸ βραβεῖον τῆς\n\nἄνω κλήσεως τοῦ θεοῦ ἐν Χριστῷ Ἰησοῦ.\n ",
            "14":"\n Ὅσοι οὖν\n\nτέλειοι, τοῦτο φρονῶμεν· καὶ εἴ τι ἑτέρως φρονεῖτε, καὶ\n\nτοῦτο ὁ θεὸς ὑμῖν ἀποκαλύψει·\n ",
            "15":"\n πλὴν εἰς ὃ ἐφθάσαμεν,\n\nτῷ αὐτῷ στοιχεῖν.\n ",
            "16":"\n Συνμιμηταί μου γίνεσθε,\n\nἀδελφοί, καὶ σκοπεῖτε τοὺς οὕτω περιπατοῦντας καθὼς\n\nἔχετε τύπον ἡμᾶς·\n ",
            "17":"\n πολλοὶ γὰρ περιπατοῦσιν οὓς πολλάκις\n\nἔλεγον ὑμῖν, νῦν δὲ καὶ κλαίων λέγω, τοὺς ἐχθροὺς\n\nτοῦ σταυροῦ τοῦ χριστοῦ,\n ",
            "18":"\n ὧν τὸ τέλος ἀπώλεια, ὧν ὁ θεὸς\n\nἡ κοιλία καὶ ἡ δόξα ἐν τῇ αἰσχύνῃ αὐτῶν, οἱ τὰ ἐπίγεια\n\nφρονοῦντες.\n ",
            "19":"\n ἡμῶν γὰρ τὸ πολίτευμα ἐν οὐρανοῖς ὑπάρχει,\n\nἐξ οὗ καὶ σωτῆρα ἀπεκδεχόμεθα κύριον Ἰησοῦν Χριστόν,\n ",
            "20":"\n ὃς μετασχηματίσει τὸ σῶμα τῆς ταπεινώσεως ἡμῶν σύμμορφον\n\nτῷ σώματι τῆς δόξης αὐτοῦ κατὰ τὴν ἐνέργειαν\n\nτοῦ δύνασθαι αὐτὸν καὶ ὑποτάξαι αὑτῷ τὰ πάντα."
        },
        "3":{
            "0":"\n \n Ὥστε, ἀδελφοί μου ἀγαπητοὶ καὶ ἐπιπόθητοι, χαρὰ\n\nκαὶ στέφανός μου, οὕτως στήκετε ἐν κυρίῳ, ἀγαπητοί.\n ",
            "1":"\n Εὐοδίαν παρακαλῶ καὶ Συντύχην παρακαλῶ\n\nτὸ αὐτὸ φρονεῖν ἐν κυρίῳ.\n ",
            "2":"\n ναὶ ἐρωτῶ καὶ σέ,\n\n γνήσιε σύνζυγε, συνλαμβάνου αὐταῖς, αἵτινες ἐν τῷ\n\nεὐαγγελίῳ συνήθλησάν μοι μετὰ καὶ Κλήμεντος καὶ\n \n τῶν λοιπῶν συνεργῶν μου, ὧν τὰ ὀνόματα ἐν\n βίβλῳ ζωῆς. \n ",
            "3":"\n Χαίρετε ἐν κυρίῳ πάντοτε· πάλιν ἐρῶ,\n\nχαίρετε.\n ",
            "4":"\n τὸ ἐπιεικὲς ὑμῶν γνωσθήτω πᾶσιν ἀνθρώποις.\n\nὁ κύριος ἐγγύς·\n ",
            "5":"\n μηδὲν μεριμνᾶτε, ἀλλʼ ἐν παντὶ τῇ\n\nπροσευχῇ καὶ τῇ δεήσει μετʼ εὐχαριστίας τὰ αἰτήματα\n\nὑμῶν γνωριζέσθω πρὸς τὸν θεόν·\n ",
            "6":"\n καὶ ἡ εἰρήνη τοῦ θεοῦ\n\nἡ ὑπερέχουσα πάντα νοῦν φρουρήσει τὰς καρδίας ὑμῶν καὶ\n\nτὰ νοήματα ὑμῶν ἐν Χριστῷ Ἰησοῦ.\n ",
            "7":"\n Τὸ λοιπόν, \n\nἀδελφοί, ὅσα ἐστὶν ἀληθῆ, ὅσα σεμνά, ὅσα δίκαια,\n\nὅσα ἁγνά, ὅσα προσφιλῆ, ὅσα εὔφημα, εἴ τις ἀρετὴ καὶ\n\nεἴ τις ἔπαινος, ταῦτα λογίζεσθε·\n ",
            "8":"\n ἃ καὶ ἐμάθετε καὶ παρελάβετε καὶ ἠκούσατε καὶ εἴδετε ἐν ἐμοί, ταῦτα πράσσετε· \n\nκαὶ ὁ θεὸς τῆς εἰρήνης ἔσται μεθʼ ὑμῶν.\n ",
            "9":"\n \n Ἐχάρην δὲ ἐν κυρίῳ μεγάλως ὅτι ἤδη ποτὲ ἀνεθάλετε \n\nτὸ ὑπὲρ ἐμοῦ φρονεῖν, ἐφʼ ᾧ καὶ ἐφρονεῖτε ἠκαιρεῖσθε \n\nδέ.\n ",
            "10":"\n οὐχ ὅτι καθʼ ὑστέρησιν λέγω, ἐγὼ γὰρ ἔμαθον\n\nἐν οἷς εἰμὶ αὐτάρκης εἶναι· οἶδα καὶ ταπεινοῦσθαι,\n ",
            "11":"\n οἶδα\n\nκαὶ περισσεύειν· ἐν παντὶ καὶ ἐν πᾶσιν μεμύημαι, καὶ\n\nχορτάζεσθαι καὶ πεινᾷν, καὶ περισσεύειν καὶ ὑστερεῖσθαι·\n ",
            "12":"\n πάντα ἰσχύω ἐν τῷ ἐνδυναμοῦντί με.\n ",
            "13":"\n πλὴν καλῶς ἐποιήσατε \n\nσυνκοινωνήσαντές μου τῇ θλίψει.\n ",
            "14":"\n οἴδατε δὲ καὶ\n\nὑμεῖς, Φιλιππήσιοι, ὅτι ἐν ἀρχῇ τοῦ εὐαγγελίου, ὅτε\n\nἐξῆλθον ἀπὸ Μακεδονίας, οὐδεμία μοι ἐκκλησία ἐκοινώνησεν \n\nεἰς λόγον δόσεως καὶ λήμψεως εἰ μὴ ὑμεῖς μόνοι,\n ",
            "15":"\n ὅτι καὶ ἐν Θεσσαλονίκῃ καὶ ἅπαξ καὶ δὶς εἰς τὴν χρείαν\n\nμοι ἐπέμψατε.\n ",
            "16":"\n οὐχ ὅτι ἐπιζητῶ τὸ δόμα, ἀλλὰ ἐπιζητῶ\n\nτὸν καρπὸν τὸν πλεονάζοντα εἰς λόγον ὑμῶν.\n ",
            "17":"\n ἀπέχω\n\nδὲ πάντα καὶ περισσεύω· πεπλήρωμαι δεξάμενος παρὰ\n\nἘπαφροδίτου τὰ παρʼ ὑμῶν,\n ὀσμὴν εὐωδίας, \n θυσίαν\n\nδεκτήν, εὐάρεστον τῷ θεῷ.\n ",
            "18":"\n ὁ δὲ θεός μου πληρώσει\n\nπᾶσαν χρείαν ὑμῶν κατὰ τὸ πλοῦτος αὐτοῦ ἐν δόξῃ ἐν\n\nΧριστῷ Ἰησοῦ.\n ",
            "19":"\n τῷ δὲ θεῷ καὶ πατρὶ ἡμῶν ἡ δόξα\n\nεἰς τοὺς αἰῶνας τῶν αἰώνων· ἀμήν.\n \n ",
            "20":"\n \n Ἀσπάσασθε πάντα ἅγιον ἐν Χριστῷ Ἰησοῦ. Ἀσπάζονται\n\nὑμᾶς οἱ σὺν ἐμοὶ ἀδελφοί.\n ",
            "21":"\n ἀσπάζονται ὑμᾶς πάντες\n\nοἱ ἅγιοι, μάλιστα δὲ οἱ ἐκ τῆς Καίσαρος οἰκίας.\n ",
            "22":"\n \n Ἡ χάρις τοῦ κυρίου Ἰησοῦ Χριστοῦ μετὰ τοῦ πνεύματος\n\nὑμῶν.\n \n "
        }
    },
    "source":"Perseus Digital Library",
    "originalTitle":"Letter to the Philippians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}