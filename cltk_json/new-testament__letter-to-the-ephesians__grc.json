{
    "language":"grc",
    "englishTitle":"Letter to the Ephesians",
    "original-urn":"urn:cts:greekLit:tlg0031.tlg010.perseus-grc2",
    "author":"new testament",
    "urn":"urn:cts:greekLit:tlg0031.tlg010.perseus-grc2-simple",
    "text":{
        "0":{
            "0":"\n \n ΠΑΥΛΟΣ ἀπόστολος Χριστοῦ Ἰησοῦ διὰ θελήματος\n\nθεοῦ τοῖς ἁγίοις τοῖς οὖσιν [ἐν Ἐφέσῳ] καὶ πιστοῖς \n\nἐν Χριστῷ Ἰησοῦ·\n ",
            "1":"\n χάρις ὑμῖν καὶ εἰρήνη ἀπὸ θεοῦ πατρὸς \n\nἡμῶν καὶ κυρίου Ἰησοῦ Χριστοῦ.\n ",
            "2":"\n \n Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ\n\nΧριστοῦ, ὁ εὐλογήσας ἡμᾶς ἐν πάσῃ εὐλογίᾳ πνευματικῇ\n\nἐν τοῖς ἐπουρανίοις ἐν Χριστῷ,\n ",
            "3":"\n καθὼς ἐξελέξατο ἡμᾶς\n\nἐν αὐτῷ πρὸ καταβολῆς κόσμου, εἶναι ἡμᾶς ἁγίους καὶ\n\nἀμώμους κατενώπιον αὐτοῦ ἐν ἀγάπῃ,\n ",
            "4":"\n προορίσας ἡμᾶς\n\nεἰς υἱοθεσίαν διὰ Ἰησοῦ Χριστοῦ εἰς αὐτόν, κατὰ τὴν εὐδοκίαν \n\nτοῦ θελήματος αὐτοῦ,\n ",
            "5":"\n εἰς ἔπαινον δόξης τῆς χάριτος\n\nαὐτοῦ ἧς ἐχαρίτωσεν ἡμᾶς ἐν τῷ ἠγαπημένῳ,\n ",
            "6":"\n ἐν ᾧ ἔχομεν \n\nτὴν ἀπολύτρωσιν διὰ τοῦ αἵματος αὐτοῦ, τὴν ἄφεσιν\n\nτῶν παραπτωμάτων,\n ",
            "7":"\n κατὰ τὸ πλοῦτος τῆς χάριτος αὐτοῦ\n ",
            "8":"\n ἧς ἐπερίσσευσεν εἰς ἡμᾶς ἐν πάσῃ σοφίᾳ καὶ φρονήσει \n\nγνωρίσας ἡμῖν τὸ μυστήριον τοῦ θελήματος αὐτοῦ,\n\nκατὰ τὴν εὐδοκίαν αὐτοῦ ἣν προέθετο ἐν αὐτῷ\n ",
            "9":"\n εἰς οἰκονομίαν \n\nτοῦ πληρώματος τῶν καιρῶν, ἀνακεφαλαιώσασθαι\n\nτὰ πάντα ἐν τῷ χριστῷ, τὰ ἐπὶ τοῖς οὐρανοῖς καὶ τὰ ἐπὶ\n\nτῆς γῆς· ἐν αὐτῷ,\n ",
            "10":"\n ἐν ᾧ καὶ ἐκληρώθημεν προορισθέντες \n\nκατὰ πρόθεσιν τοῦ τὰ πάντα ἐνεργοῦντος κατὰ τὴν\n\nβουλὴν τοῦ θελήματος αὐτοῦ,\n ",
            "11":"\n εἰς τὸ εἶναι ἡμᾶς εἰς\n\nἔπαινον δόξης αὐτοῦ τοὺς προηλπικότας ἐν τῷ χριστῷ·\n ",
            "12":"\n ἐν ᾧ καὶ ὑμεῖς ἀκούσαντες τὸν λόγον τῆς ἀληθείας, τὸ\n\nεὐαγγέλιον τῆς σωτηρίας ὑμῶν, ἐν ᾧ καὶ πιστεύσαντες,\n \n ἐσφραγίσθητε τῷ πνεύματι τῆς ἐπαγγελίας τῷ ἁγίῳ,\n ",
            "13":"\n ὅ\n\nἐστιν ἀρραβὼν τῆς κληρονομίας ἡμῶν, εἰς ἀπολύτρωσιν\n\nτῆς περιποιήσεως, εἰς ἔπαινον τῆς δόξης αὐτοῦ.\n ",
            "14":"\n \n Διὰ τοῦτο κἀγώ, ἀκούσας τὴν καθʼ ὑμᾶς πίστιν\n\n\n\n ἐν τῷ κυρίῳ Ἰησοῦ καὶ τὴν εἰς πάντας τοὺς ἁγίους,\n ",
            "15":"\n οὐ παύομαι εὐχαριστῶν ὑπὲρ ὑμῶν μνείαν ποιούμενος\n\nἐπὶ τῶν προσευχῶν μου,\n ",
            "16":"\n ἵνα ὁ θεὸς τοῦ κυρίου\n\n\n\n ἡμῶν Ἰησοῦ Χριστοῦ, ὁ πατὴρ τῆς δόξης, δῴη ὑμῖν\n\nπνεῦμα σοφίας καὶ ἀποκαλύψεως ἐν ἐπιγνώσει αὐτοῦ,\n ",
            "17":"\n πεφωτισμένους τοὺς ὀφθαλμοὺς τῆς καρδίας [ὑμῶν] εἰς\n\nτὸ εἰδέναι ὑμᾶς τίς ἐστιν ἡ ἐλπὶς τῆς κλήσεως αὐτοῦ, τίς\n\nὁ πλοῦτος τῆς δόξης τῆς\n κληρονομίας \n αὐτοῦ\n ἐν τοῖς ἁγίοις, \n ",
            "18":"\n καὶ τί τὸ ὑπερβάλλον μέγεθος τῆς δυνάμεως αὐτοῦ\n\nεἰς ἡμᾶς τοὺς πιστεύοντας κατὰ τὴν ἐνέργειαν τοῦ κράτους\n\n\n\n τῆς ἰσχύος αὐτοῦ\n ",
            "19":"\n ἣν ἐνήργηκεν ἐν τῷ χριστῷ ἐγείρας\n\nαὐτὸν ἐκ νεκρῶν, καὶ\n καθίσας ἐν δεξιᾷ αὐτοῦ \n ἐν τοῖς\n\nἐπουρανίοις\n ",
            "20":"\n ὑπεράνω πάσης ἀρχῆς καὶ ἐξουσίας καὶ δυνάμεως\n\nκαὶ κυριότητος καὶ παντὸς ὀνόματος ὀνομαζομένου οὐ\n\nμόνον ἐν τῷ αἰῶνι τούτῳ ἀλλὰ καὶ ἐν τῷ μέλλοντι·\n ",
            "21":"\n καὶ\n πάντα ὑπέταξεν ὑπὸ τοὺς πόδας αὐτοῦ, \n καὶ αὐτὸν\n\nἔδωκεν κεφαλὴν ὑπὲρ πάντα τῇ ἐκκλησίᾳ,\n ",
            "22":"\n ἥτις ἐστὶν τὸ\n\nσῶμα αὐτοῦ, τὸ πλήρωμα τοῦ τὰ πάντα ἐν πᾶσιν πληρουμένου."
        },
        "1":{
            "0":"\n καὶ ὑμᾶς ὄντας νεκροὺς τοῖς παραπτώμασιν καὶ\n\nταῖς ἁμαρτίαις ὑμῶν,\n ",
            "1":"\n ἐν αἷς ποτὲ περιεπατήσατε κατὰ\n\nτὸν αἰῶνα τοῦ κόσμου τούτου, κατὰ τὸν ἄρχοντα τῆς\n\nἐξουσίας τοῦ ἀέρος, τοῦ πνεύματος τοῦ νῦν ἐνεργοῦντος\n\nἐν τοῖς υἱοῖς τῆς ἀπειθίας·\n ",
            "2":"\n ἐν οἷς καὶ ἡμεῖς πάντες\n\nἀνεστράφημέν ποτε ἐν ταῖς ἐπιθυμίαις τῆς σαρκὸς\n\nἡμῶν, ποιοῦντες τὰ θελήματα τῆς σαρκὸς καὶ τῶν διανοιῶν, \n\nκαὶ ἤμεθα τέκνα φύσει ὀργῆς ὡς καὶ οἱ λοιποί·—\n ",
            "3":"\n ὁ δὲ θεὸς πλούσιος ὢν ἐν ἐλέει, διὰ τὴν πολλὴν ἀγάπην\n\nαὐτοῦ ἣν ἠγάπησεν ἡμᾶς,\n ",
            "4":"\n καὶ ὄντας ἡμᾶς νεκροὺς τοῖς\n\n\n\n παραπτώμασιν συνεζωοποίησεν τῷ χριστῷ,— χάριτί ἐστε\n \n σεσωσμένοι, καὶ\n ",
            "5":"\n — συνήγειρεν καὶ συνεκάθισεν ἐν τοῖς\n\nἐπουρανίοις ἐν Χριστῷ Ἰησοῦ,\n ",
            "6":"\n ἵνα ἐνδείξηται ἐν τοῖς\n\nαἰῶσιν τοῖς ἐπερχομένοις τὸ ὑπερβάλλον πλοῦτος τῆς\n\nχάριτος αὐτοῦ ἐν χρηστότητι ἐφʼ ἡμᾶς ἐν Χριστῷ Ἰησοῦ.\n\nτῇ γὰρ χάριτί ἐστε σεσωσμένοι διὰ πίστεως·\n ",
            "7":"\n καὶ τοῦτο\n ",
            "8":"\n οὐκ ἐξ ὑμῶν, θεοῦ τὸ δῶρον· οὐκ ἐξ ἔργων, ἵνα μή τις\n\nκαυχήσηται.\n ",
            "9":"\n αὐτοῦ γάρ ἐσμεν ποίημα, κτισθέντες ἐν\n\nΧριστῷ Ἰησοῦ ἐπὶ ἔργοις ἀγαθοῖς οἷς προητοίμασεν ὁ\n\nθεὸς ἵνα ἐν αὐτοῖς περιπατήσωμεν.\n ",
            "10":"\n \n Διὸ μνημονεύετε ὅτι ποτὲ ὑμεῖς τὰ ἔθνη ἐν σαρκί, οἱ\n\nλεγόμενοι ἀκροβυστία ὑπὸ τῆς λεγομένης περιτομῆς ἐν\n\nσαρκὶ χειροποιήτου,\n ",
            "11":"\n — ὅτι ἦτε τῷ καιρῷ ἐκείνῳ χωρὶς\n\nΧριστοῦ, ἀπηλλοτριωμένοι τῆς πολιτείας τοῦ Ἰσραὴλ καὶ\n\nξένοι τῶν διαθηκῶν τῆς ἐπαγγελίας, ἐλπίδα μὴ ἔχοντες\n\nκαὶ ἄθεοι ἐν τῷ κόσμῳ.\n ",
            "12":"\n νυνὶ δὲ ἐν Χριστῷ Ἰησοῦ ὑμεῖς οἵ\n\nποτε ὄντες\n μακρὰν \n ἐγενήθητε\n ἐγγὺς \n ἐν τῷ αἵματι τοῦ\n\nχριστοῦ.\n ",
            "13":"\n Αὐτὸς γάρ ἐστιν ἡ\n εἰρήνη \n ἡμῶν, ὁ ποιήσας τὰ\n\nἀμφότερα ἓν καὶ τὸ μεσότοιχον τοῦ φραγμοῦ λύσας, \n\nτὴν ἔχθραν\n ",
            "14":"\n ἐν τῇ σαρκὶ αὐτοῦ, τὸν νόμον τῶν ἐντολῶν ἐν\n\nδόγμασιν καταργήσας, ἵνα τοὺς δύο κτίσῃ ἐν αὑτῷ εἰς ἕνα\n\nκαινὸν ἄνθρωπον ποιῶν εἰρήνην,\n ",
            "15":"\n καὶ ἀποκαταλλάξῃ τοὺς\n\nἀμφοτέρους ἐν ἑνὶ σώματι τῷ θεῷ διὰ τοῦ σταυροῦ ἀποκτείνας \n\nτὴν ἔχθραν ἐν αὐτῷ·\n ",
            "16":"\n καὶ ἐλθὼν\n εὐηγγελίσατο εἰρήνην \n ὑμῖν\n τοῖς μακρὰν καὶ εἰρήνην τοῖς ἐγγύς· \n ",
            "17":"\n ὅτι\n\nδιʼ αὐτοῦ ἔχομεν τὴν προσαγωγὴν οἱ ἀμφότεροι ἐν ἑνὶ\n\nπνεύματι πρὸς τὸν πατέρα.\n ",
            "18":"\n Ἄρα οὖν οὐκέτι ἐστὲ ξένοι\n\nκαὶ πάροικοι, ἀλλὰ ἐστὲ συνπολῖται τῶν ἁγίων καὶ οἰκεῖοι\n\nτοῦ θεοῦ,\n ",
            "19":"\n ἐποικοδομηθέντες ἐπὶ τῷ θεμελίῳ τῶν ἀποστόλων \n\nκαὶ προφητῶν, ὄντος\n ἀκρογωνιαίου \n αὐτοῦ Χριστοῦ\n\nἸησοῦ,\n ",
            "20":"\n ἐν ᾧ πᾶσα οἰκοδομὴ συναρμολογουμένη αὔξει\n\nεἰς ναὸν ἅγιον ἐν κυρίῳ,\n ",
            "21":"\n ἐν ᾧ καὶ ὑμεῖς συνοικοδομεῖσθε\n\nεἰς κατοικητήριον τοῦ θεοῦ ἐν πνεύματι."
        },
        "2":{
            "0":"\n \n Τούτου χάριν ἐγὼ Παῦλος ὁ δέσμιος τοῦ χριστοῦ\n \n Ἰησοῦ ὑπὲρ ὑμῶν τῶν ἐθνῶν,—\n ",
            "1":"\n εἴ γε ἠκούσατε τὴν οἰκονομίαν\n\nτῆς χάριτος τοῦ θεοῦ τῆς δοθείσης μοι εἰς ὑμᾶς,\n ",
            "2":"\n [ὅτι] κατὰ ἀποκάλυψιν ἐγνωρίσθη μοι τὸ μυστήριον, \n\nκαθὼς προέγραψα ἐν ὀλίγῳ,\n ",
            "3":"\n πρὸς ὃ δύνασθε ἀναγινώσκοντες νοῆσαι\n\nτὴν σύνεσίν μου ἐν τῷ μυστηρίῳ τοῦ χριστοῦ,\n ",
            "4":"\n ὃ ἑτέραις\n\nγενεαῖς οὐκ ἐγνωρίσθη τοῖς υἱοῖς τῶν ἀνθρώπων ὡς νῦν\n\nἀπεκαλύφθη τοῖς ἁγίοις ἀποστόλοις αὐτοῦ καὶ προφήταις\n\nἐν πνεύματι,\n ",
            "5":"\n εἶναι τὰ ἔθνη συνκληρονόμα καὶ σύνσωμα\n\nκαὶ συνμέτοχα τῆς ἐπαγγελίας ἐν Χριστῷ Ἰησοῦ διὰ τοῦ\n\nεὐαγγελίου,\n ",
            "6":"\n οὗ ἐγενήθην διάκονος κατὰ τὴν δωρεὰν τῆς\n\nχάριτος τοῦ θεοῦ τῆς δοθείσης μοι κατὰ τὴν ἐνέργειαν τῆς\n\nδυνάμεως αὐτοῦ —\n ",
            "7":"\n ἐμοὶ τῷ ἐλαχιστοτέρῳ πάντων ἁγίων\n\nἐδόθη ἡ χάρις αὕτη — τοῖς ἔθνεσιν εὐαγγελίσασθαι τὸ\n\n\n\n ἀνεξιχνίαστον πλοῦτος τοῦ χριστοῦ,\n ",
            "8":"\n καὶ φωτίσαι τίς ἡ\n\nοἰκονομία τοῦ μυστηρίου τοῦ ἀποκεκρυμμένου ἀπὸ τῶν\n\nαἰώνων ἐν τῷ θεῷ τῷ τὰ πάντα κτίσαντι,\n ",
            "9":"\n ἵνα γνωρισθῇ νῦν\n\nταῖς ἀρχαῖς καὶ ταῖς ἐξουσίαις ἐν τοῖς ἐπουρανίοις διὰ τῆς\n\nἐκκλησίας ἡ πολυποίκιλος σοφία τοῦ θεοῦ,\n ",
            "10":"\n κατὰ πρόθεσιν\n\nτῶν αἰώνων ἣν ἐποίησεν ἐν τῷ χριστῷ Ἰησοῦ τῷ κυρίῳ\n\nἡμῶν,\n ",
            "11":"\n ἐν ᾧ ἔχομεν τὴν παρρησίαν καὶ προσαγωγὴν ἐν\n\nπεποιθήσει διὰ τῆς πίστεως αὐτοῦ.\n ",
            "12":"\n Διὸ αἰτοῦμαι μὴ\n\nἐνκακεῖν ἐν ταῖς θλίψεσίν μου ὑπὲρ ὑμῶν, ἥτις ἐστὶν δόξα\n\nὑμῶν.\n ",
            "13":"\n Τούτου χάριν κάμπτω τὰ γόνατά μου\n\nπρὸς τὸν πατέρα,\n ",
            "14":"\n ἐξ οὗ πᾶσα πατριὰ ἐν οὐρανοῖς καὶ ἐπὶ\n\nγῆς ὀνομάζεται,\n ",
            "15":"\n ἵνα δῷ ὑμῖν κατὰ τὸ πλοῦτος τῆς δόξης\n\nαὐτοῦ δυνάμει κραταιωθῆναι διὰ τοῦ πνεύματος αὐτοῦ εἰς\n\nτὸν ἔσω ἄνθρωπον,\n ",
            "16":"\n κατοικῆσαι τὸν χριστὸν διὰ τῆς πίστεως\n\nἐν ταῖς καρδίαις ὑμῶν ἐν ἀγάπῃ· ἐρριζωμένοι καὶ τεθεμελιωμένοι,\n ",
            "17":"\n ἵνα ἐξισχύσητε καταλαβέσθαι σὺν πᾶσιν τοῖς\n\n\n\n ἁγίοις τί τὸ πλάτος καὶ μῆκος καὶ ὕψος καὶ βάθος,\n ",
            "18":"\n γνῶναί τε τὴν ὑπερβάλλουσαν τῆς γνώσεως ἀγάπην τοῦ\n\n\n\n χριστοῦ, ἵνα πληρωθῆτε εἰς πᾶν τὸ πλήρωμα τοῦ θεοῦ.\n ",
            "19":"\n \n Τῷ δὲ δυναμένῳ ὑπὲρ πάντα ποιῆσαι ὑπερεκπερισσοῦ\n \n ὧν αἰτούμεθα ἢ νοοῦμεν κατὰ τὴν δύναμιν τὴν ἐνεργουμένην \n\nἐν ἡμῖν,\n ",
            "20":"\n αὐτῷ ἡ δόξα ἐν τῇ ἐκκλησίᾳ καὶ ἐν Χριστῷ\n\nἸησοῦ εἰς πάσας τὰς γενεὰς τοῦ αἰῶνος τῶν αἰώνων· ἀμήν."
        },
        "3":{
            "0":"\n \n Παρακαλῶ οὖν ὑμᾶς ἐγὼ ὁ δέσμιος ἐν κυρίῳ ἀξίως\n\nπεριπατῆσαι τῆς κλήσεως ἧς ἐκλήθητε,\n ",
            "1":"\n μετὰ πάσης ταπεινοφροσύνης \n\nκαὶ πραΰτητος, μετὰ μακροθυμίας, ἀνεχόμενοι \n\nἀλλήλων ἐν ἀγάπῃ,\n ",
            "2":"\n σπουδάζοντες τηρεῖν τὴν\n\nἑνότητα τοῦ πνεύματος ἐν τῷ συνδέσμῳ τῆς εἰρήνης·\n ",
            "3":"\n ἓν\n\nσῶμα καὶ ἓν πνεῦμα, καθὼς [καὶ] ἐκλήθητε ἐν μιᾷ ἐλπίδι\n\nτῆς κλήσεως ὑμῶν·\n ",
            "4":"\n εἷς κύριος, \n\nμία πίστις, ἓν βάπτισμα·\n\nεἷς θεὸς καὶ πατὴρ πάντων,\n ",
            "5":"\n ὁ ἐπὶ πάντων καὶ διὰ πάντων\n\nκαὶ ἐν πᾶσιν.\n ",
            "6":"\n Ἑνὶ δὲ ἑκάστῳ ἡμῶν ἐδόθη [ἡ] χάρις κατὰ\n\nτὸ μέτρον τῆς δωρεᾶς τοῦ χριστοῦ.\n ",
            "7":"\n διὸ λέγει\n \n Ἀναβὰς εἰς ὕψος ᾐχμαλώτευσεν αἰχμαλωσίαν, \n \n [καὶ]\n ἔδωκεν δόματα τοῖς ἀνθρώποις. \n ",
            "8":"\n \n τὸ δέ\n Ἀνέβη \n τί ἐστιν εἰ μὴ ὅτι καὶ κατέβη εἰς τὰ \n\nκατώτερα μέρη τῆς γῆς;\n ",
            "9":"\n ὁ καταβὰς αὐτός ἐστιν καὶ ὁ\n\nἀναβὰς ὑπεράνω πάντων τῶν οὐρανῶν, ἵνα πληρώσῃ τὰ\n\nπάντα.\n ",
            "10":"\n καὶ αὐτὸς\n ἔδωκεν \n τοὺς μὲν ἀποστόλους, τοὺς δὲ\n\nπροφήτας, τοὺς δὲ εὐαγγελιστάς, τοὺς δὲ ποιμένας καὶ\n\nδιδασκάλους,\n ",
            "11":"\n πρὸς τὸν καταρτισμὸν τῶν ἁγίων εἰς ἔργον\n\nδιακονίας, εἰς οἰκοδομὴν τοῦ σώματος τοῦ χριστοῦ,\n ",
            "12":"\n μέχρι\n\nκαταντήσωμεν οἱ πάντες εἰς τὴν ἑνότητα τῆς πίστεως καὶ\n\nτῆς ἐπιγνώσεως τοῦ υἱοῦ τοῦ θεοῦ, εἰς ἄνδρα τέλειον, εἰς\n\nμέτρον ἡλικίας τοῦ πληρώματος τοῦ χριστοῦ,\n ",
            "13":"\n ἵνα μηκέτι\n\nὦμεν νήπιοι, κλυδωνιζόμενοι καὶ περιφερόμενοι παντὶ\n\nἀνέμῳ τῆς διδασκαλίας ἐν τῇ κυβίᾳ τῶν ἀνθρώπων ἐν\n\nπανουργίᾳ πρὸς τὴν μεθοδίαν τῆς πλάνης,\n ",
            "14":"\n ἀληθεύοντες δὲ\n\nἐν ἀγάπῃ αὐξήσωμεν εἰς αὐτὸν τὰ πάντα, ὅς ἐστιν ἡ\n\nκεφαλή, Χριστός,\n ",
            "15":"\n ἐξ οὗ πᾶν τὸ σῶμα συναρμολογούμενον\n\nκαὶ συνβιβαζόμενον διὰ πάσης ἁφῆς τῆς ἐπιχορηγίας\n\nκατʼ ἐνέργειαν ἐν μέτρῳ ἑνὸς ἑκάστου μέρους τὴν αὔξησιν \n\nτοῦ σώματος ποιεῖται εἰς οἰκοδομὴν ἑαυτοῦ ἐν ἀγάπῃ.\n \n ",
            "16":"\n \n Τοῦτο οὖν λέγω καὶ μαρτύρομαι ἐν κυρίῳ, μηκέτι ὑμᾶς\n\nπεριπατεῖν καθὼς καὶ τὰ ἔθνη περιπατεῖ ἐν ματαιότητι τοῦ\n\nνοὸς αὐτῶν,\n ",
            "17":"\n ἐσκοτωμένοι τῇ διανοίᾳ ὄντες, ἀπηλλοτριωμένοι\n\nτῆς ζωῆς τοῦ θεοῦ, διὰ τὴν ἄγνοιαν τὴν οὖσαν ἐν\n\n\n\n αὐτοῖς, \n\nδιὰ τὴν πώρωσιν τῆς καρδίας αὐτῶν,\n ",
            "18":"\n οἵτινες ἀπηλγηκότες\n\nἑαυτοὺς παρέδωκαν τῇ ἀσελγείᾳ εἰς ἐργασίαν\n\nἀκαθαρσίας πάσης ἐν πλεονεξίᾳ.\n ",
            "19":"\n Ὑμεῖς δὲ οὐχ οὕτως\n\nἐμάθετε τὸν χριστόν,\n ",
            "20":"\n εἴ γε αὐτὸν ἠκούσατε καὶ ἐν αὐτῷ\n\n\n\n ἐδιδάχθητε, καθὼς ἔστιν ἀλήθεια ἐν τῷ Ἰησοῦ,\n ",
            "21":"\n ἀποθέσθαι\n\nὑμᾶς κατὰ τὴν προτέραν ἀναστροφὴν τὸν παλαιὸν ἄνθρωπον \n\nτὸν φθειρόμενον κατὰ τὰς ἐπιθυμίας τῆς ἀπάτης,\n ",
            "22":"\n ἀνανεοῦσθαι δὲ τῷ πνεύματι τοῦ νοὸς ὑμῶν,\n ",
            "23":"\n καὶ ἐνδύσασθαι\n\nτὸν καινὸν ἄνθρωπον τὸν κατὰ θεὸν κτισθέντα ἐν\n\nδικαιοσύνῃ καὶ ὁσιότητι τῆς ἀληθείας.\n ",
            "24":"\n \n Διὸ ἀποθέμενοι τὸ ψεῦδος\n λαλεῖτε ἀλήθειαν ἕκαστος μετὰ τοῦ πλησίον αὐτοῦ, \n ὅτι ἐσμὲν ἀλλήλων μέλη.\n ",
            "25":"\n ὀργίζεσθε καὶ μὴ ἁμαρτάνετε· \n ὁ ἥλιος μὴ ἐπιδυέτω ἐπὶ\n\nπαροργισμῷ ὑμῶν,\n ",
            "26":"\n μηδὲ δίδοτε τόπον τῷ διαβόλῳ.\n ",
            "27":"\n ὁ κλέπτων μηκέτι κλεπτέτω, \n\nμᾶλλον δὲ κοπιάτω ἐργαζόμενος\n\n\n\n ταῖς χερσὶν τὸ ἀγαθόν, ἵνα ἔχῃ μεταδιδόναι τῷ χρείαν\n\nἔχοντι.\n ",
            "28":"\n πᾶς λόγος σαπρὸς ἐκ τοῦ στόματος ὑμῶν μὴ\n\nἐκπορευέσθω, ἀλλὰ εἴ τις ἀγαθὸς πρὸς οἰκοδομὴν τῆς\n\n\n\n χρείας, ἵνα δῷ χάριν τοῖς ἀκούουσιν.\n ",
            "29":"\n καὶ μὴ λυπεῖτε τὸ\n\nπνεῦμα τὸ ἅγιον τοῦ θεοῦ, ἐν ᾧ ἐσφραγίσθητε εἰς ἡμέραν \n\nἀπολυτρώσεως.\n ",
            "30":"\n πᾶσα πικρία καὶ θυμὸς καὶ ὀργὴ καὶ\n\nκραυγὴ καὶ βλασφημία ἀρθήτω ἀφʼ ὑμῶν σὺν πάσῃ κακίᾳ.\n ",
            "31":"\n γίνεσθε [δὲ] εἰς ἀλλήλους χρηστοί, εὔσπλαγχνοι, χαριζόμενοι\n\nἑαυτοῖς καθὼς καὶ ὁ θεὸς ἐν Χριστῷ ἐχαρίσατο\n\n\n\nὑμῖν."
        },
        "4":{
            "0":"\n γίνεσθε οὖν μιμηταὶ τοῦ θεοῦ, ὡς τέκνα ἀγαπητά,\n\nκαὶ περιπατεῖτε ἐν ἀγάπῃ,\n ",
            "1":"\n καθὼς καὶ ὁ χριστὸς ἠγάπησεν\n\n\n\n ὑμᾶς καὶ παρέδωκεν ἑαυτὸν ὑπὲρ ὑμῶν\n προσφορὰν καὶ θυσίαν \n τῷ θεῷ\n εἰς ὀσμὴν εὐωδίας. \n ",
            "2":"\n Πορνεία\n\nδὲ καὶ ἀκαθαρσία πᾶσα ἢ πλεονεξία μηδὲ ὀνομαζέσθω ἐν\n \n ὑμῖν,\n ",
            "3":"\n καθὼς πρέπει ἁγίοις, καὶ αἰσχρότης καὶ μωρολογία\n\nἢ εὐτραπελία, ἃ οὐκ ἀνῆκεν, ἀλλὰ μᾶλλον εὐχαριστία.\n ",
            "4":"\n τοῦτο γὰρ ἴστε γινώσκοντες ὅτι πᾶς πόρνος ἢ ἀκάθαρτος\n\nἢ πλεονέκτης, ὅ ἐστιν εἰδωλολάτρης, οὐκ ἔχει κληρονομίαν\n\nἐν τῇ βασιλείᾳ τοῦ χριστοῦ καὶ θεοῦ.\n ",
            "5":"\n Μηδεὶς\n\nὑμᾶς ἀπατάτω κενοῖς λόγοις, διὰ ταῦτα γὰρ ἔρχεται ἡ ὀργὴ\n\nτοῦ θεοῦ ἐπὶ τοὺς υἱοὺς τῆς ἀπειθίας.\n ",
            "6":"\n μὴ οὖν γίνεσθε\n\nσυνμέτοχοι αὐτῶν·\n ",
            "7":"\n ἦτε γάρ ποτε σκότος, \n\nνῦν δὲ φῶς ἐν\n\nκυρίῳ·\n ",
            "8":"\n ὡς τέκνα φωτὸς περιπατεῖτε, \n\nὁ γὰρ καρπὸς τοῦ\n\nφωτὸς ἐν πάσῃ ἀγαθωσύνῃ καὶ δικαιοσύνῃ καὶ ἀληθείᾳ,\n ",
            "9":"\n δοκιμάζοντες τί ἐστιν εὐάρεστον τῷ κυρίῳ·\n ",
            "10":"\n καὶ μὴ συνκοινωνεῖτε \n\nτοῖς ἔργοις τοῖς ἀκάρποις τοῦ σκότους, \n\nμᾶλλον δὲ\n\nκαὶ ἐλέγχετε,\n ",
            "11":"\n τὰ γὰρ κρυφῇ γινόμενα ὑπʼ αὐτῶν αἰσχρόν\n\nἐστιν καὶ λέγειν·\n ",
            "12":"\n τὰ δὲ πάντα ἐλεγχόμενα ὑπὸ τοῦ φωτὸς\n\nφανεροῦται, πᾶν γὰρ τὸ φανερούμενον φῶς ἐστίν.\n ",
            "13":"\n διὸ\n\nλέγει\n \n Ἔγειρε, ὁ καθεύδων, \n καὶ ἀνάστα ἐκ τῶν νεκρῶν, \n καὶ ἐπιφαύσει σοι ὁ χριστός. \n \n ",
            "14":"\n \n Βλέπετε οὖν ἀκριβῶς πῶς περιπατεῖτε, μὴ ὡς ἄσοφοι\n\nἀλλʼ ὡς σοφοί,\n ",
            "15":"\n ἐξαγοραζόμενοι τὸν καιρόν, ὅτι αἱ ἡμέραι\n\nπονηραί εἰσιν.\n ",
            "16":"\n διὰ τοῦτο μὴ γίνεσθε ἄφρονες, ἀλλὰ\n\nσυνίετε τί τὸ θέλημα τοῦ κυρίου·\n ",
            "17":"\n καὶ\n μὴ μεθύσκεσθε οἴνῳ, \n ἐν ᾧ ἐστὶν ἀσωτία, ἀλλὰ πληροῦσθε ἐν πνεύματι,\n ",
            "18":"\n λαλοῦντες ἑαυτοῖς ψαλμοῖς καὶ ὕμνοις καὶ ᾠδαῖς πνευματικαῖς, \n\n\n\nᾁδοντες καὶ ψάλλοντες τῇ καρδίᾳ ὑμῶν τῷ κυρίῳ,\n ",
            "19":"\n εὐχαριστοῦντες πάντοτε ὑπὲρ πάντων ἐν ὀνόματι τοῦ κυρίου\n\nἡμῶν Ἰησοῦ Χριστοῦ τῷ θεῷ καὶ πατρί,\n ",
            "20":"\n ὑποτασσόμενοι\n\nἀλλήλοις ἐν φόβῳ Χριστοῦ.\n ",
            "21":"\n Αἱ γυναῖκες τοῖς\n\nἰδίοις ἀνδράσιν ὡς τῷ κυρίῳ,\n ",
            "22":"\n ὅτι ἀνήρ ἐστιν κεφαλὴ τῆς \n\nγυναικὸς ὡς καὶ ὁ χριστὸς κεφαλὴ τῆς ἐκκλησίας, αὐτὸς\n\nσωτὴρ τοῦ σώματος.\n ",
            "23":"\n ἀλλὰ ὡς ἡ ἐκκλησία ὑποτάσσεται\n\nτῷ χριστῷ, οὕτως καὶ αἱ γυναῖκες τοῖς ἀνδράσιν ἐν παντί.\n \n ",
            "24":"\n Οἱ ἄνδρες, \n\nἀγαπᾶτε τὰς γυναῖκας, καθὼς καὶ ὁ χριστὸς\n\nἠγάπησεν τὴν ἐκκλησίαν καὶ ἑαυτὸν παρέδωκεν ὑπὲρ αὐτῆς,\n ",
            "25":"\n ἵνα αὐτὴν ἁγιάσῃ καθαρίσας τῷ λουτρῷ τοῦ ὕδατος ἐν\n\nῥήματι,\n ",
            "26":"\n ἵνα παραστήσῃ αὐτὸς ἑαυτῷ ἔνδοξον τὴν ἐκκλησίαν,\n\nμὴ ἔχουσαν σπίλον ἢ ῥυτίδα ἤ τι τῶν τοιούτων, ἀλλʼ ἵνα\n\nᾖ ἁγία καὶ ἄμωμος.\n ",
            "27":"\n οὕτως ὀφείλουσιν [καὶ] οἱ ἄνδρες\n\nἀγαπᾷν τὰς ἑαυτῶν γυναῖκας ὡς τὰ ἑαυτῶν σώματα· ὁ\n\nἀγαπῶν τὴν ἑαυτοῦ γυναῖκα ἑαυτὸν ἀγαπᾷ,\n ",
            "28":"\n οὐδεὶς γάρ ποτε\n\nτὴν ἑαυτοῦ σάρκα ἐμίσησεν, ἀλλὰ ἐκτρέφει καὶ θάλπει\n\nαὐτήν, καθὼς καὶ ὁ χριστὸς τὴν ἐκκλησίαν,\n ",
            "29":"\n ὅτι μέλη ἐσμὲν\n\n\n\n τοῦ σώματος αὐτοῦ.\n ",
            "30":"\n \n ἀντὶ τούτου καταλείψει ἄνθρωπος\n\n[τὸν] πατέρα καὶ [τὴν] μητέρα καὶ προσκολληθήσεται\n \n πρὸς τὴν γυναῖκα αὐτοῦ, καὶ ἔσονται οἱ δύο εἰς σάρκα μίαν. \n ",
            "31":"\n τὸ μυστήριον τοῦτο μέγα ἐστίν, ἐγὼ δὲ λέγω\n\nεἰς Χριστὸν καὶ [εἰς] τὴν ἐκκλησίαν.\n ",
            "32":"\n πλὴν καὶ ὑμεῖς οἱ\n\nκαθʼ ἕνα ἕκαστος τὴν ἑαυτοῦ γυναῖκα οὕτως ἀγαπάτω ὡς\n\nἑαυτόν, ἡ δὲ γυνὴ ἵνα φοβῆται τὸν ἄνδρα."
        },
        "5":{
            "0":"\n Τὰ\n\nτέκνα, ὑπακούετε τοῖς γονεῦσιν ὑμῶν [ἐν κυρίῳ], τοῦτο γάρ\n\nἐστιν δίκαιον·\n ",
            "1":"\n τίμα τὸν πατέρα σου καὶ τὴν μητέρα, \n ἥτις ἐστὶν ἐντολὴ πρώτη ἐν ἐπαγγελίᾳ,\n ",
            "2":"\n ἵνα εὖ σοι γένηται καὶ ἔσῃ μακροχρόνιος ἐπὶ τῆς γῆς. \n ",
            "3":"\n Καὶ οἱ\n\nπατέρες, μὴ παροργίζετε τὰ τέκνα ὑμῶν, ἀλλὰ ἐκτρέφετε\n\nαὐτὰ ἐν\n παιδείᾳ \n καὶ\n νουθεσία Κυρίου. \n ",
            "4":"\n Οἱ\n\nδοῦλοι, ὑπακούετε τοῖς κατὰ σάρκα κυρίοις μετὰ φόβου\n\nκαὶ τρόμου ἐν ἁπλότητι τῆς καρδίας ὑμῶν ὡς τῷ χριστῷ,\n ",
            "5":"\n μὴ κατʼ ὀφθαλμοδουλίαν ὡς ἀνθρωπάρεσκοι ἀλλʼ ὡς δοῦλοι\n\nΧριστοῦ ποιοῦντες τὸ θέλημα τοῦ θεοῦ,\n ",
            "6":"\n ἐκ ψυχῆς\n\nμετʼ εὐνοίας δουλεύοντες, ὡς τῷ κυρίῳ καὶ οὐκ ἀνθρώποις,\n ",
            "7":"\n εἰδότες ὅτι ἕκαστος, \n\nἐάν τι ποιήσῃ ἀγαθόν, τοῦτο κομίσεται\n\nπαρὰ κυρίου, εἴτε δοῦλος εἴτε ἐλεύθερος.\n ",
            "8":"\n Καὶ οἱ\n\nκύριοι, τὰ αὐτὰ ποιεῖτε πρὸς αὐτούς, ἀνιέντες τὴν ἀπειλήν, \n\nεἰδότες ὅτι καὶ αὐτῶν καὶ ὑμῶν ὁ κύριός ἐστιν ἐν\n\nοὐρανοῖς, καὶ προσωπολημψία οὐκ ἔστιν παρʼ αὐτῷ.\n \n ",
            "9":"\n \n Τοῦ λοιποῦ ἐνδυναμοῦσθε ἐν κυρίῳ καὶ ἐν τῷ κράτει \n\nτῆς ἰσχύος αὐτοῦ.\n ",
            "10":"\n ἐνδύσασθε τὴν πανοπλίαν τοῦ θεοῦ\n\nπρὸς τὸ δύνασθαι ὑμᾶς στῆναι πρὸς τὰς μεθοδίας τοῦ\n\nδιαβόλου·\n ",
            "11":"\n ὅτι οὐκ ἔστιν ἡμῖν ἡ πάλη πρὸς αἷμα καὶ \n\nσάρκα, ἀλλὰ πρὸς τὰς ἀρχάς, πρὸς τὰς ἐξουσίας, πρὸς\n\nτοὺς κοσμοκράτορας τοῦ σκότους τούτου, πρὸς τὰ πνευματικὰ \n\nτῆς πονηρίας ἐν τοῖς ἐπουρανίοις.\n ",
            "12":"\n διὰ τοῦτο ἀναλάβετε \n\nτὴν πανοπλίαν τοῦ θεοῦ, ἵνα δυνηθῆτε ἀντιστῆναι \n\nἐν τῇ ἡμέρᾳ τῇ πονηρᾷ καὶ ἅπαντα κατεργασάμενοι\n\nστῆναι.\n ",
            "13":"\n στῆτε οὖν\n περιζωσάμενοι τὴν ὀσφὺν \n ὑμῶν\n ἐν ἀληθεία, \n καὶ\n ἐνδυσάμενοι τὸν θώρακα τῆς δικαιοσύνης, \n ",
            "14":"\n καὶ ὑποδησάμενοι\n τους πόδας ἐν ἑτοιμασίᾳ τοῦ εὐαγγελίου τῆς εἰρήνης, \n ",
            "15":"\n ἐν πᾶσιν ἀναλαβόντες\n\nτὸν θυρεὸν τῆς πίστεως, ἐν ᾧ δυνήσεσθε πάντα τὰ βέλη\n\nτοῦ πονηροῦ [τὰ] πεπυρωμένα σβέσαι·\n ",
            "16":"\n καὶ\n τὴν περικεφαλαίαν τοῦ σωτηρίου \n δέξασθε, καὶ\n τὴν μάχαιραν τοῦ πνεύματος, \n ",
            "17":"\n ὅ ἐστιν\n ῥῆμα θεοῦ, \n διὰ πάσης προσευχῆς \n\nκαὶ δεήσεως, προσευχόμενοι ἐν παντὶ καιρῷ ἐν\n\nπνεύματι, καὶ εἰς αὐτὸ ἀγρυπνοῦντες ἐν πάσῃ προσκαρτερήσει \n\nκαὶ δεήσει περὶ πάντων τῶν ἁγίων,\n ",
            "18":"\n καὶ ὑπὲρ\n\nἐμοῦ, ἵνα μοι δοθῇ λόγος ἐν ἀνοίξει τοῦ στόματός μου,\n\nἐν παρρησίᾳ γνωρίσαι τὸ μυστήριον [τοῦ εὐαγγελίου]\n\nὑπὲρ οὗ πρεσβεύω ἐν ἁλύσει,\n ",
            "19":"\n ἵνα ἐν αὐτῷ παρρησιάσωμαι \n\nὡς δεῖ με λαλῆσαι.\n ",
            "20":"\n \n Ἵνα δὲ εἰδῆτε καὶ ὑμεῖς τὰ κατʼ ἐμέ, τί πράσσω, \n\nπάντα γνωρίσει ὑμῖν Τύχικος ὁ ἀγαπητὸς ἀδελφὸς καὶ\n\nπιστὸς διάκονος ἐν κυρίῳ,\n ",
            "21":"\n ὃν ἔπεμψα πρὸς ὑμᾶς εἰς\n\nαὐτὸ τοῦτο ἵνα γνῶτε τὰ περὶ ἡμῶν καὶ παρακαλέσῃ τὰς\n\nκαρδίας ὑμῶν.\n ",
            "22":"\n \n Εἰρήνη τοῖς ἀδελφοῖς καὶ ἀγάπη μετὰ πίστεως ἀπὸ\n\nθεοῦ πατρὸς καὶ κυρίου Ἰησοῦ Χριστοῦ.\n ",
            "23":"\n Ἡ χάρις μετὰ\n\nπάντων τῶν ἀγαπώντων τὸν κύριον ἡμῶν Ἰησοῦν Χριστὸν\n\nἐν ἀφθαρσίᾳ."
        }
    },
    "source":"Perseus Digital Library",
    "originalTitle":"Letter to the Ephesians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}