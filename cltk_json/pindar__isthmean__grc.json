{
    "language":"grc",
    "englishTitle":"Isthmean",
    "original-urn":"urn:cts:greekLit:tlg0033.tlg004.perseus-grc2",
    "author":"pindar",
    "urn":"urn:cts:greekLit:tlg0033.tlg004.perseus-grc2-simple",
    "text":{
        "0":{
            "0":" μᾶτερ ἐμά, τὸ τεόν, χρύσασπι Θήβα, ",
            "1":" πρᾶγμα καὶ ἀσχολίας ὑπέρτερον ",
            "2":" θήσομαι. μή μοι κραναὰ νεμεσάσαι ",
            "3":" Δᾶλος, ἐν ᾇ κέχυμαι. ",
            "4":" τί φίλτερον κεδνῶν τοκέων ἀγαθοῖς; ",
            "5":" εἶξον, Ὠπολλωνιάς· ἀμφοτερᾶν τοι χαρίτων σὺν θεοῖς ζεύξω τέλος, \n ",
            "6":" καὶ τὸν ἀκειρεκόμαν Φοῖβον χορεύων ",
            "7":" ἐν Κέῳ ἀμφιρύτᾳ σὺν ποντίοις ",
            "8":"\n ἀνδράσιν, καὶ τὰν ἁλιερκέα,\n Ἰσθμοῦ ",
            "9":" δειράδʼ· ἐπεὶ στεφάνους ",
            "10":" ἓξ ὤπασεν Κάδμου στρατῷ ἐξ ἀέθλων, ",
            "11":" καλλίνικον πατρίδι κῦδος. ἐν ᾇ καὶ τὸν ἀδείμαντον Ἀλκμήνα τέκεν \n ",
            "12":" παῖδα, θρασεῖαι τόν ποτε Γηρυόνα φρῖξαν κύνες. ",
            "13":" ἀλλʼ ἐγὼ Ἡροδότῳ τεύχων τὸ μὲν ἅρματι τεθρίππῳ γέρας, ",
            "14":"\n ἁνία τʼ ἀλλοτρίαις οὐ χερσὶ\n νωμάσαντʼ ἐθέλω ",
            "15":" ἢ Καστορείῳ ἢ Ἰολάου ἐναρμόξαι νιν ὕμνῳ. ",
            "16":" κεῖνοι γὰρ ἡρώων διφρηλάται Λακεδαίμονι καὶ Θήβαις ἐτέκνωθεν κράτιστοι·\n \n ",
            "17":" ἔν τʼ ἀέθλοισι θίγον πλείστων ἀγώνων, ",
            "18":" καὶ τριπόδεσσιν ἐκόσμησαν δόμον ",
            "19":" καὶ λεβήτεσσιν φιάλαισί τε χρυσοῦ, ",
            "20":" γευόμενοι στεφάνων ",
            "21":"\n νικαφόρων· λάμπει δὲ σαφὴς ἀρετὰ ",
            "22":" ἔν τε γυμνοῖσι σταδίοις σφίσιν ἔν τʼ ἀσπιδοδούποισιν ὁπλίταις δρόμοις,\n \n ",
            "23":" οἷά τε χερσὶν ἀκοντίζοντες αἰχμαῖς, ",
            "24":" καὶ λιθίνοις ὁπότʼ ἐν δίσκοις ἵεν. ",
            "25":" οὐ γὰρ ἦν πεντάθλιον, ἀλλʼ ἐφʼ ἑκάστῳ ",
            "26":" ἔργματι κεῖτο τέλος. ",
            "27":" τῶν ἀθρόοις ἀνδησάμενοι θαμάκις ",
            "28":" ἔρνεσιν χαίτας ῥεέθροισί τε Δίρκας ἔφανεν καὶ παρʼ Εὐρώτᾳ πέλας, \n ",
            "29":"\n Ἰφικλέος μὲν παῖς ὁμόδαμος ἐὼν\n Σπαρτῶν γένει, ",
            "30":" Τυνδαρίδας δʼ ἐν Ἀχαιοῖς ὑψίπεδον Θεράπνας οἰκ έω ν ἕδος. ",
            "31":" χαίρετʼ. ἐγὼ δὲ Ποσειδάωνι Ἰσθμῷ τε ζαθέᾳ ",
            "32":" Ὀγχηστίαισίν τʼ ἀϊόνεσσιν περιστέλλων ἀοιδὰν ",
            "33":"\n γαρύσομαι τοῦδʼ ἀνδρὸς ἐν\n τιμαῖσιν ἀγακλέα τὰν Ἀσωποδώρου πατρὸς αἶσαν \n ",
            "34":" Ὀρχομενοῖό τε πατρῴαν ἄρουραν, ",
            "35":" ἅ νιν ἐρειδόμενον ναυαγίαις ",
            "36":" ἐξ ἀμετρήτας ἁλὸς ἐν κρυοέσσᾳ ",
            "37":" δέξατο συντυχίᾳ· ",
            "38":" νῦν δʼ αὖτις ἀρχαίας ἐπέβασε πότμος ",
            "39":" συγγενὴς εὐαμερίας. ὁ πονήσαις δὲ νόῳ καὶ προμάθειαν φέρει·\n \n ",
            "40":" εἰ δʼ ἀρετᾷ κατάκειται πᾶσαν ὀργάν, ",
            "41":" ἀμφότερον δαπάναις τε καὶ πόνοις, ",
            "42":"\n χρή νιν εὑρόντεσσιν ἀγάνορα\n κόμπον ",
            "43":" μὴ φθονεραῖσι φέρειν ",
            "44":" γνώμαις. ἐπεὶ κούφα δόσις ἀνδρὶ σοφῷ ",
            "45":" ἀντὶ μόχθων παντοδαπῶν ἔπος εἰπόντʼ ἀγαθὸν ξυνὸν ὀρθῶσαι καλόν. \n ",
            "46":" μισθὸς γὰρ ἄλλοις ἄλλος ἐφʼ ἔργμασιν ἀνθρώποις γλυκύς, ",
            "47":" μηλοβότᾳ τʼ ἀρότᾳ τʼ ὀρνιχολόχῳ τε καὶ ὃν πόντος τρέφει· ",
            "48":"\n γαστρὶ δὲ πᾶς τις ἀμύνων λιμὸν\n αἰανῆ τέταται· ",
            "49":" ὃς δʼ ἀμφʼ ἀέθλοις ἢ πολεμίζων ἄρηται κῦδος ἁβρόν, ",
            "50":" εὐαγορηθεὶς κέρδος ὕψιστον δέκεται, πολιατᾶν καὶ ξένων γλώσσας ἄωτον.\n \n ",
            "51":" ἄμμι δʼ ἔοικε Κρόνου σεισίχθονʼ υἱὸν ",
            "52":" γείτονʼ ἀμειβομένοις εὐεργέταν ",
            "53":" ἁρμάτων ἱπποδρόμιον κελαδῆσαι, ",
            "54":" καὶ σέθεν, Ἀμφιτρύων, ",
            "55":"\n παῖδας προσειπεῖν, τὸν Μινύα τε\n μυχὸν ",
            "56":" καὶ τὸ Δάματρος κλυτὸν ἄλσος Ἐλευσῖνα καὶ Εὔβοιαν ἐν γναμπτοῖς δρόμοις·\n \n ",
            "57":" Πρωτεσίλα, τὸ τεὸν δʼ ἀνδρῶν Ἀχαιῶν ",
            "58":" ἐν Φυλάκᾳ τέμενος συμβάλλομαι. ",
            "59":" πάντα δʼ ἐξειπεῖν, ὅσʼ ἀγώνιος Ἑρμᾶς ",
            "60":" Ἡροδότῳ ἔπορεν ",
            "61":" ἵπποις, ἀφαιρεῖται βραχὺ μέτρον ἔχων ",
            "62":" ὕμνος. ἦ μὰν πολλάκι καὶ τὸ σεσωπαμένον εὐθυμίαν μείζω φέρει. \n ",
            "63":"\n εἴη νιν εὐφώνων πτερύγεσσιν\n ἀερθέντʼ ἀγλααῖς ",
            "64":" Πιερίδων ἔτι καὶ Πυθῶθεν Ὀλυμπιάδων τʼ ἐξαιρέτοις ",
            "65":" Ἀλφεοῦ ἔρνεσι φράξαι χεῖρα τιμὰν ἑπταπύλοις ",
            "66":" Θήβαισι τεύχοντʼ. εἰ δέ τις ἔνδον νέμει πλοῦτον κρυφαῖον, ",
            "67":"\n ἄλλοισι δʼ ἐμπίπτων γελᾷ, ψυχὰν\n Ἀΐδᾳ τελέων οὐ φράζεται δόξας ἄνευθεν. "
        },
        "1":{
            "0":" οἱ μὲν πάλαι, ὦ Θρασύβουλε, φῶτες, οἳ χρυσαμπύκων ",
            "1":" ἐς δίφρον Μοισᾶν ἔβαινον κλυτᾷ φόρμιγγι συναντόμενοι, ",
            "2":" ῥίμφα παιδείους ἐτόξευον μελιγάρυας ὕμνους, ",
            "3":" ὅστις ἐὼν καλὸς εἶχεν Ἀφροδίτας ",
            "4":" εὐθρόνου μνάστειραν ἁδίσταν ὀπώραν. \n ",
            "5":"\n ἁ Μοῖσα γὰρ οὐ φιλοκερδής πω τότʼ\n ἦν οὐδʼ ἐργάτις· ",
            "6":" οὐδʼ ἐπέρναντο γλυκεῖαι μελιφθόγγου ποτὶ Τερψιχόρας ",
            "7":" ἀργυρωθεῖσαι πρόσωπα μαλθακόφωνοι ἀοιδαί. ",
            "8":" νῦν δʼ ἐφίητι τὸ τὠργείου φυλάξαι ",
            "9":" ῥῆμʼ ἀλαθείας ἐτᾶς ἄγχιστα βαῖνον, \n ",
            "10":"\n χρήματα, χρήματʼ ἀνήρ, ὃς φᾶ κτεάνων θʼ ἅμα\n λειφθεὶς καὶ φίλων. ",
            "11":" ἐσσὶ γὰρ ὦν σοφός, οὐκ ἄγνωτʼ ἀείδω ",
            "12":"\n Ἰσθμίαν ἵπποισι νίκαν, ",
            "13":" τὰν Ξενοκράτει Ποσειδάων ὀπάσαις, ",
            "14":" Δωρίων αὐτῷ στεφάνωμα κόμᾳ ",
            "15":" πέμπεν ἀναδεῖσθαι σελίνων, \n ",
            "16":" εὐάρματον ἄνδρα γεραίρων, Ἀκραγαντίνων φάος. ",
            "17":" ἐν Κρίσᾳ δʼ εὐρυσθενὴς εἶδʼ Ἀπόλλων νιν πόρε τʼ ἀγλαΐαν ",
            "18":" καὶ τόθι· κλειναῖς δʼ Ἐρεχθειδᾶν χαρίτεσσιν ἀραρὼς ",
            "19":"\n ταῖς λιπαραῖς ἐν Ἀθάναις, οὐκ\n ἐμέμφθη ",
            "20":" ῥυσίδιφρον χεῖρα πλαξίπποιο φωτός, \n ",
            "21":" τὰν Νικόμαχος κατὰ καιρὸν νεῖμʼ ἁπάσαις ἁνίαις· ",
            "22":" ὅντε καὶ κάρυκες ὡρᾶν ἀνέγνον, σπονδοφόροι Κρονίδα ",
            "23":" Ζηνὸς Ἀλεῖοι, παθόντες πού τι φιλόξενον ἔργον· ",
            "24":" ἁδυπνόῳ τέ νιν ἀσπάζοντο φωνᾷ ",
            "25":" χρυσέας ἐν γούνασιν πίτνοντα Νίκας \n ",
            "26":"\n γαῖαν ἀνὰ σφετέραν, τὰν δὴ\n καλέοισιν Ὀλυμπίου Διὸς ",
            "27":" ἄλσος· ἵνʼ ἀθανάτοις Αἰνησιδάμου ",
            "28":" παῖδες ἐν τιμαῖς ἔμιχθεν. ",
            "29":" καὶ γὰρ οὐκ ἀγνῶτες ὑμῖν ἐντὶ δόμοι ",
            "30":" οὔτε κώμων, ὦ Θρασύβουλʼ, ἐρατῶν, ",
            "31":" οὔτε μελικόμπων ἀοιδᾶν. \n ",
            "32":" οὐ γὰρ πάγος, οὐδὲ προσάντης ἁ κέλευθος γίνεται, ",
            "33":"\n εἴ τις εὐδόξων ἐς ἀνδρῶν ἄγοι\n τιμὰς Ἑλικωνιάδων. ",
            "34":" μακρὰ δισκήσαις ἀκοντίσσαιμι τοσοῦθʼ, ὅσον ὀργὰν ",
            "35":" Ξεινοκράτης ὑπὲρ ἀνθρώπων γλυκεῖαν ",
            "36":" ἔσχεν. αἰδοῖος μὲν ἦν ἀστοῖς ὁμιλεῖν, \n ",
            "37":" ἱπποτροφίας τε νομίζων ἐν Πανελλάνων νόμῳ· ",
            "38":" καὶ θεῶν δαῖτας προσέπτυκτο πάσας· οὐδέ ποτε ξενίαν ",
            "39":"\n οὖρος ἐμπνεύσαις ὑπέστειλʼ ἱστίον\n ἀμφὶ τράπεζαν· ",
            "40":" ἀλλʼ ἐπέρα ποτὶ μὲν Φᾶσιν θερείαις, ",
            "41":" ἐν δὲ χειμῶνι πλέων Νείλου πρὸς ἀκτάς. \n ",
            "42":" μή νυν, ὅτι φθονεραὶ θνατῶν φρένας ἀμφικρέμανται ἐλπίδες, ",
            "43":" μήτʼ ἀρετάν ποτε σιγάτω πατρῴαν, ",
            "44":" μηδὲ τούσδʼ ὕμνους· ἐπεί τοι ",
            "45":" οὐκ ἐλινύσοντας αὐτοὺς εἰργασάμαν. ",
            "46":" ταῦτα, Νικάσιππʼ, ἀπόνειμον, ὅταν ",
            "47":" ξεῖνον ἐμὸν ἠθαῖον ἔλθῃς. "
        },
        "2":{
            "0":" εἴ τις ἀνδρῶν εὐτυχήσαις ἢ σὺν εὐδόξοις ἀέθλοις ",
            "1":" ἢ σθένει πλούτου κατέχει φρασὶν αἰανῆ κόρον, ",
            "2":" ἄξιος εὐλογίαις ἀστῶν μεμίχθαι. ",
            "3":" Ζεῦ, μεγάλαι δʼ ἀρεταὶ θνατοῖς ἕπονται ",
            "4":" ἐκ σέθεν· ζώει δὲ μάσσων ὄλβος ὀπιζομένων, πλαγίαις δὲ φρένεσσιν ",
            "5":"\n οὐχ ὁμῶς πάντα χρόνον θάλλων\n ὁμιλεῖ. \n ",
            "6":" εὐκλέων δʼ ἔργων ἄποινα χρὴ μὲν ὑμνῆσαι τὸν ἐσλόν, ",
            "7":" χρὴ δὲ κωμάζοντʼ ἀγαναῖς χαρίτεσσιν βαστάσαι. ",
            "8":" ἔστι δὲ καὶ διδύμων ἀέ θλων Μελίσσῳ ",
            "9":" μοῖρα πρὸς εὐφροσύναν τρέψαι γλυκεῖαν ",
            "10":" ἦτορ, ἐν βάσσαισιν Ἰσθμοῦ δεξαμένῳ στεφάνους, τὰ δὲ κοίλᾳ λέοντος ",
            "11":"\n ἐν βαθυστέρνου νάπᾳ κάρυξε Θήβαν\n \n ",
            "12":" ἱπποδρομίᾳ κρατέων. ἀνδρῶν δʼ ἀρετὰν ",
            "13":" σύμφυτον οὐ κατελέγχει. ",
            "14":" ἴστε μὰν Κλεωνύμου ",
            "15":" δόξαν παλαιὰν ἅρμασιν· ",
            "16":" καὶ ματρόθε Λαβδακίδαισιν σύννομοι πλούτου διέστειχον τετραοριᾶν πόνοις. ",
            "17":"\n αἰὼν δὲ κυλινδομέναις ἁμέραις\n ἄλλʼ ἄλλοτʼ ἐξάλλαξεν· ἄτρωτοί γε μὰν παῖδες θεῶν. "
        },
        "3":{
            "0":" ἔστι μοι θεῶν ἕκατι μυρία παντᾷ κέλευθος· ",
            "1":" ὦ Μέλισσʼ, εὐμαχανίαν γὰρ ἔφανας Ἰσθμίοις ",
            "2":" ὑμετέρας ἀρετὰς ὕμνῳ διώκειν· ",
            "3":" αἷσι Κλεωνυμίδαι θάλλοντες αἰεὶ ",
            "4":" σὺν θεῷ θνατὸν διέρχονται βιότου τέλος. ἄλλοτε δʼ ἀλλοῖος οὖρος ",
            "5":"\n πάντας ἀνθρώπους ἐπαΐσσων\n ἐλαύνει. \n ",
            "6":" τοὶ μὲν ὦν Θήβαισι τιμάεντες ἀρχᾶθεν λέγονται ",
            "7":" πρόξενοί τʼ ἀμφικτιόνων κελαδεννᾶς τʼ ὀρφανοὶ ",
            "8":" ὕβριος· ὅσσα δʼ ἐπʼ ἀνθρώπους ἄηται ",
            "9":" μαρτύρια φθιμένων ζωῶν τε φωτῶν ",
            "10":" ἀπλέτου δόξας, ἐπέψαυσαν κατὰ πᾶν τέλος· ἀνορέαις δʼ ἐσχάταισιν ",
            "11":"\n οἴκοθεν στάλαισιν ἅπτονθʼ\n Ἡρακλείαις· \n ",
            "12":" καὶ μηκέτι μακροτέραν σπεύδειν ἀρετάν. ",
            "13":" ἱπποτρόφοι τʼ ἐγένοντο, ",
            "14":" χαλκέῳ τʼ Ἄρει ἅδον. ",
            "15":" ἀλλʼ ἁμέρᾳ γὰρ ἐν μιᾷ ",
            "16":" τραχεῖα νιφὰς πολέμοιο τεσσάρων ",
            "17":" ἀνδρῶν ἐρήμωσεν μάκαιραν ἑστίαν· ",
            "18":" νῦν δʼ αὖ μετὰ χειμέριον ποικίλων μηνῶν ζόφον ",
            "19":"\n χθὼν ὥτε φοινικέοισιν ἄνθησεν\n ῥόδοις \n ",
            "20":" δαιμόνων βουλαῖς. ὁ κινητὴρ δὲ γᾶς Ὀγχηστὸν οἰκέων ",
            "21":" καὶ γέφυραν ποντιάδα πρὸ Κορίνθου τειχέων, ",
            "22":" τόνδε πορὼν γενεᾷ θαυμαστὸν ὕμνον ",
            "23":" ἐκ λεχέων ἀνάγει φάμαν παλαιὰν ",
            "24":"\n εὐκλέων ἔργων· ἐν ὕπνῳ γὰρ πέσεν·\n ἀλλʼ ἀνεγειρομένα χρῶτα λάμπει, ",
            "25":" Ἀωσφόρος θαητὸς ὣς ἄστροις ἐν ἄλλοις· \n ",
            "26":" ἅ τε κἀν γουνοῖς Ἀθανᾶν ἅρμα καρύξαισα νικᾶν ",
            "27":" ἔν τʼ Ἀδραστείοις ἀέθλοις Σικυῶνος ὤπασεν ",
            "28":" τοιάδε τῶν τότʼ ἐόντων φύλλʼ ἀοιδᾶν. ",
            "29":" οὐδὲ παναγυρίων ξυνᾶν ἀπεῖχον ",
            "30":"\n καμπύλον δίφρον, Πανελλάνεσσι δʼ\n ἐριζόμενοι δαπάνᾳ χαῖρον ἵππων. ",
            "31":" τῶν ἀπειράτων γὰρ ἄγνωστοι σιωπαί, \n ",
            "32":" ἔστιν δʼ ἀφάνεια τύχας καὶ μαρναμένων, ",
            "33":" πρὶν τέλος ἄκρον ἱκέσθαι· ",
            "34":" τῶν τε γὰρ καὶ τῶν διδοῖ· ",
            "35":" καὶ κρέσσονʼ ἀνδρῶν χειρόνων ",
            "36":"\n ἔσφαλε τέχνα καταμάρψαισʼ. ἴστε\n μὰν Αἴαντος ἀλκὰν φοίνιον, τὰν ὀψίᾳ ",
            "37":" ἐν νυκτὶ ταμὼν περὶ ᾧ φασγάνῳ, μομφὰν ἔχει παίδεσσιν Ἑλλάνων ὅσοι Τρῴανδʼ\n ἔβαν. \n ",
            "38":" ἀλλʼ Ὅμηρός τοι τετίμακεν διʼ ἀνθρώπων, ὃς αὐτοῦ ",
            "39":" πᾶσαν ὀρθώσαις ἀρετὰν κατὰ ῥάβδον ἔφρασεν ",
            "40":" θεσπεσίων ἐπέων λοιποῖς ἀθύρειν. ",
            "41":" τοῦτο γὰρ ἀθάνατον φωνᾶεν ἕρπει, ",
            "42":"\n εἴ τις εὖ εἴπῃ τι· καὶ πάγκαρπον\n ἐπὶ χθόνα καὶ διὰ πόντον βέβακεν ",
            "43":" ἑργμάτων ἀκτὶς καλῶν ἄσβεστος αἰεί. \n ",
            "44":" προφρόνων Μοισᾶν τύχοιμεν, κεῖνον ἅψαι πυρσὸν ὕμνων ",
            "45":" καὶ Μελίσσῳ, παγκρατίου στεφάνωμʼ ἐπάξιον, ",
            "46":" ἔρνεϊ Τελεσιάδα. τόλμᾳ γὰρ εἰκὼς ",
            "47":" θυμὸν ἐριβρεμετᾶν θηρῶν λεόντων ",
            "48":"\n ἐν πόνῳ, μῆτιν δʼ ἀλώπηξ, αἰετοῦ\n ἅ τʼ ἀναπιτναμένα ῥόμβον ἴσχει. ",
            "49":" χρὴ δὲ πᾶν ἔρδοντα μαυρῶσαι τὸν ἐχθρόν. \n ",
            "50":" οὐ γὰρ φύσιν Ὠαριωνείαν ἔλαχεν· ",
            "51":" ἀλλʼ ὀνοτὸς μὲν ἰδέσθαι, ",
            "52":" συμπεσεῖν δʼ ἀκμᾷ βαρύς. ",
            "53":" καίτοι πότʼ Ἀνταίου δόμους ",
            "54":"\n Θηβᾶν ἀπὸ Καδμεϊᾶν μορφὰν βραχύς,\n ψυχὰν δʼ ἄκαμπτος, προσπαλαίσων ἦλθʼ ἀνὴρ ",
            "55":" τὰν πυροφόρον Λιβύαν, κρανίοις ὄφρα ξένων ναὸν Ποσειδάωνος ἐρέφοντα σχέθοι,\n \n ",
            "56":" υἱὸς Ἀλκμήνας· ὃς Οὐλυμπόνδʼ ἔβα, γαίας τε πάσας ",
            "57":" καὶ βαθύκρημνον πολιᾶς ἁλὸς ἐξευρὼν θέναρ, ",
            "58":" ναυτιλίαισί τε πορθμὸν ἁμερώσαις. ",
            "59":" νῦν δὲ παρʼ Αἰγιόχῳ κάλλιστον ὄλβον ",
            "60":"\n ἀμφέπων ναίει, τετίματαί τε πρὸς\n ἀθανάτων φίλος, Ἥβαν τʼ ὀπυίει, ",
            "61":" χρυσέων οἴκων ἄναξ καὶ γαμβρὸς Ἥρας. \n ",
            "62":" τῷ μὲν Ἀλεκτρᾶν ὕπερθεν δαῖτα πορσύνοντες ἀστοὶ ",
            "63":" καὶ νεόδματα στεφανώματα βωμῶν αὔξομεν ",
            "64":" ἔμπυρα χαλκοαρᾶν ὀκτὼ θανόντων, ",
            "65":" τοὺς Μεγάρα τέκε οἱ Κρειοντὶς υἱούς· ",
            "66":"\n τοῖσιν ἐν δυθμαῖσιν αὐγᾶν φλὸξ\n ἀνατελλομένα συνεχὲς παννυχίζει ",
            "67":" αἰθέρα κνις άε ντι λακτίζοισα καπνῷ,\n \n ",
            "68":" καὶ δεύτερον ἆμαρ ἐτείων τέρμʼ ἀέθλων ",
            "69":" γίνεται, ἰσχύος ἔργον. ",
            "70":" ἔνθα λευκωθεὶς κάρα ",
            "71":" μύρτοις ὅδʼ ἀνὴρ διπλόαν ",
            "72":"\n νίκαν ἀνεφάνατο παίδων\n τε τρίταν πρόσθεν, κυβερνατῆρος οἰακοστρόφου ",
            "73":" γνώμᾳ πεπιθὼν πολυβούλῳ. σὺν Ὀρσέᾳ δέ νιν κωμάξομαι, τερπνὰν ἐπιστάζων\n χάριν. "
        },
        "4":{
            "0":" μᾶτερ Ἁλίου πολυώνυμε Θεία, ",
            "1":" σέο ἕκατι καὶ μεγασθενῆ νόμισαν ",
            "2":" χρυσὸν ἄνθρωποι περιώσιον ἄλλων· ",
            "3":" καὶ γὰρ ἐριζόμεναι ",
            "4":" νᾶες ἐν πόντῳ καὶ ὑφʼ ἅρμασιν ἵπποι ",
            "5":" διὰ τεάν, ὤνασσα, τιμὰν ὠκυδινάτοις ἐν ἁμίλλαισι θαυμασταὶ πέλονται·\n \n ",
            "6":" ἔν τʼ ἀγωνίοις ἀέθλοισι ποθεινὸν ",
            "7":"\n κλέος ἔπραξεν, ὅντινʼ ἀθρόοι\n στέφανοι ",
            "8":" χερσὶ νικάσαντʼ ἀνέδησαν ἔθειραν ",
            "9":" ἢ ταχυτᾶτι ποδῶν. ",
            "10":" κρίνεται δʼ ἀλκὰ διὰ δαίμονας ἀνδρῶν. ",
            "11":" δύο δέ τοι ζωᾶς ἄωτον μοῦνα ποιμαίνοντι τὸν ἄλπνιστον εὐανθεῖ σὺν ὄλβῳ,\n \n ",
            "12":" εἴ τις εὖ πάσχων λόγον ἐσλὸν ἀκούῃ. ",
            "13":" μὴ μάτευε Ζεὺς γενέσθαι· πάντʼ ἔχεις, ",
            "14":" εἴ σε τούτων μοῖρʼ ἐφίκοιτο καλῶν. ",
            "15":"\n θνατὰ θνατοῖσι πρέπει. ",
            "16":" τὶν δʼ ἐν Ἰσθμῷ διπλόα θάλλοισʼ ἀρετά, ",
            "17":" Φυλακίδα, κεῖται, Νεμέα δὲ καὶ ἀμφοῖν, ",
            "18":" Πυθέᾳ τε παγκρατίου. τὸ δʼ ἐμὸν ",
            "19":" οὐκ ἄτερ Αἰακιδᾶν κέαρ ὕμνων γεύεται· ",
            "20":" σὺν Χάρισιν δʼ ἔμολον Λάμπωνος υἱοῖς \n ",
            "21":" τάνδʼ ἐς εὔνομον πόλιν. εἰ δὲ τέτραπται ",
            "22":" θεοδότων ἔργων κέλευθον ἂν καθαράν, ",
            "23":"\n μὴ φθόνει κόμπον τὸν ἐοικότʼ\n ἀοιδᾷ ",
            "24":" κιρνάμεν ἀντὶ πόνων. ",
            "25":" καὶ γὰρ ἡρώων ἀγαθοὶ πολεμισταὶ ",
            "26":" λόγον ἐκέρδαναν, κλέονται δʼ ἔν τε φορμίγγεσσιν ἐν αὐλῶν τε παμφώνοις\n ὁμοκλαῖς \n ",
            "27":" μυρίον χρόνον· μελέταν δὲ σοφισταῖς ",
            "28":" Διὸς ἕκατι πρόσβαλον σεβιζόμενοι· ",
            "29":" ἐν μὲν Αἰτωλῶν θυσίαισι φαενναῖς ",
            "30":" Οἰνεΐδαι κρατεροί, ",
            "31":"\n ἐν δὲ Θήβαις ἱπποσόας Ἰόλαος ",
            "32":" γέρας ἔχει, Περσεὺς δʼ ἐν Ἄργει, Κάστορος δʼ αἰχμὰ Πολυδεύκ εο ς τʼ ἐπʼ Εὐρώτα ῥεέθροις. \n ",
            "33":" ἀλλʼ ἐν Οἰνώνᾳ μεγαλήτορες ὀργαὶ ",
            "34":" Αἰακοῦ παίδων τε· τοὶ καὶ σὺν μάχαις ",
            "35":" δὶς πόλιν Τρώων πράθον ἑσπόμενοι ",
            "36":" Ἡρακλῆϊ πρότερον, ",
            "37":" καὶ σὺν Ἀτρείδαις. ἔλα νῦν μοι πεδόθεν· ",
            "38":" λέγε, τίνες Κύκνον, τίνες Ἕκτορα πέφνον, ",
            "39":"\n καὶ στράταρχον Αἰθιόπων ἄφοβον ",
            "40":" Μέμνονα χαλκοάραν· τίς ἄρʼ ἐσλὸν Τήλεφον ",
            "41":" τρῶσεν ἑῷ δορὶ Καΐκου παρʼ ὄχθαις; \n ",
            "42":" τοῖσιν Αἴγιναν προφέρει στόμα πάτραν ",
            "43":" διαπρεπέα νᾶσον· τετείχισται δὲ πάλαι ",
            "44":" πύργος ὑψηλαῖς ἀρεταῖς ἀναβαίνειν. ",
            "45":" πολλὰ μὲν ἀρτιεπὴς ",
            "46":" γλῶσσά μοι τοξεύματʼ ἔχει περὶ κείνων ",
            "47":"\n κελαδέσαι· καὶ νῦν ἐν Ἄρει\n μαρτυρήσαι κεν πόλις Αἴαντος ὀρθωθεῖσα ναύταις \n ",
            "48":" ἐν πολυφθόρῳ Σαλαμὶς Διὸς ὄμβρῳ ",
            "49":" ἀναρίθμων ἀνδρῶν χαλαζάεντι φόνῳ. ",
            "50":" ἀλλʼ ὅμως καύχημα κατάβρεχε σιγᾷ· ",
            "51":" Ζεὺς τά τε καὶ τὰ νέμει, ",
            "52":" Ζεὺς ὁ πάντων κύριος. ἐν δʼ ἐρατεινῷ ",
            "53":"\n μέλιτι καὶ τοιαίδε τιμαὶ\n καλλίνικον χάρμʼ ἀγαπάζοντι. μαρνάσθω τις ἔρδων \n ",
            "54":" ἀμφʼ ἀέθλοισιν γενεὰν Κλεονίκου ",
            "55":" ἐκμαθών· οὔτοι τετύφλωται μακρὸς ",
            "56":" μόχθος ἀνδρῶν· οὐδʼ ὁπόσαι δαπάναι ",
            "57":" ἐλπίδων ἔκνισʼ ὄπιν. ",
            "58":" αἰνέω καὶ Πυθέαν ἐν γυιοδάμαις ",
            "59":" Φυλακίδᾳ πλαγᾶν δρόμον εὐθυπορῆσαι ",
            "60":" χερσὶ δεξιόν, νόῳ ἀντίπαλον. ",
            "61":" λάμβανέ οἱ στέφανον, φέρε δʼ εὔμαλλον μίτραν, ",
            "62":"\n καὶ πτερόεντα νέον σύμπεμψον\n ὕμνον. "
        },
        "5":{
            "0":" θάλλοντος ἀνδρῶν ὡς ὅτε συμποσίου ",
            "1":" δεύτερον κρητῆρα Μοισαίων μελέων ",
            "2":" κίρναμεν Λάμπωνος εὐάθλου γενεᾶς ὕπερ, ἐν Νεμέᾳ μὲν πρῶτον, ὦ Ζεῦ, ",
            "3":" τίν γʼ ἄωτον δεξάμενοι στεφάνων, ",
            "4":" νῦν αὖτε Ἰσθμοῦ δεσπότᾳ ",
            "5":" Νηρεΐδεσσί τε πεντήκοντα, παίδων ὁπλοτάτου ",
            "6":"\n Φυλακίδα νικῶντος. εἴη δὲ τρίτον ",
            "7":" σωτῆρι πορσαίνοντας Ὀλυμπίῳ Αἴγιναν κάτα ",
            "8":" σπένδειν μελιφθόγγοις ἀοιδαῖς. \n ",
            "9":" εἰ γάρ τις ἀνθρώπων δαπάνᾳ τε χαρεὶς ",
            "10":" καὶ πόνῳ πράσσει θεοδμάτους ἀρετάς, ",
            "11":" σύν τέ οἱ δαίμων φυτεύει δόξαν ἐπήρατον, ἐσχατιαῖς ἤδη πρὸς ὄλβου ",
            "12":" βάλλετʼ ἄγκυραν θεότιμος ἐών. ",
            "13":"\n τοίαισιν ὀργαῖς εὔχεται ",
            "14":" ἀντιάσαις Ἀΐδαν γῆράς τε δέξασθαι πολιὸν ",
            "15":" ὁ Κλεονίκου παῖς· ἐγὼ δʼ ὑψίθρονον ",
            "16":" Κλωθὼ κασιγνήτας τε προσεννέπω ἑσπέσθαι κλυταῖς ",
            "17":" ἀνδρὸς φίλου Μοίρας ἐφετμαῖς. \n ",
            "18":" ὔμμε τʼ, ὦ χρυσάρματοι Αἰακίδαι, ",
            "19":" τέθμιόν μοι φαμὶ σαφέστατον ἔμμεν ",
            "20":"\n τάνδʼ ἐπιστείχοντα νᾶσον ῥαινέμεν\n εὐλογίαις. ",
            "21":" μυρίαι δʼ ἔργων καλῶν τέτμηνθʼ ἑκατόμπεδοι ἐν σχερῷ κέλευθοι, ",
            "22":" καὶ πέραν Νείλοιο παγᾶν καὶ διʼ Ὑπερβορέους· ",
            "23":" οὐδʼ ἔστιν οὕτω βάρβαρος οὔτε παλίγγλωσσος πόλις, ",
            "24":" ἅτις οὐ Πηλέος ἀΐει κλέος ἥρωος, εὐδαίμονος γαμβροῦ θεῶν, \n ",
            "25":" οὐδʼ ἅτις Αἴαντος Τελαμωνιάδα ",
            "26":" καὶ πατρός· τὸν χαλκοχάρμαν ἐς πόλεμον ",
            "27":"\n ἆγε σὺν Τιρυνθίοισι πρόφρονα\n σύμμαχον ἐς Τρωΐαν, ἥρωσι μόχθον, ",
            "28":" Λαομεδοντίαν ὑπὲρ ἀμπλακίαν ",
            "29":" ἐν ναυσὶν Ἀλκμήνας τέκος. ",
            "30":" εἷλε δὲ Περγαμίαν, πέφνεν δὲ σὺν κείνῳ Μερόπων ",
            "31":" ἔθνεα καὶ τὸν βουβόταν οὔρεϊ ἴσον ",
            "32":" Φλέγραισιν εὑρὼν Ἀλκυονῆ, σφετέρας δʼ οὐ φείσατο ",
            "33":"\n χερσὶν βαρυφθόγγοιο νευρᾶς\n \n ",
            "34":" Ἡρακλέης. ἀλλʼ Αἰακίδαν καλέων ",
            "35":" ἐς πλόον κεῖνον κύρησε δαινυμένων. ",
            "36":" τὸν μὲν ἐν ῥινῷ λέοντος στάντα κελήσατο νεκταρέαις σπονδαῖσιν ἄρξαι ",
            "37":" καρτεραίχμαν Ἀμφιτρυωνιάδαν, ",
            "38":" ἄνδωκε δʼ αὐτῷ φέρτατος ",
            "39":" οἰνοδόκον φιάλαν χρυσῷ πεφρικυῖαν Τελαμών, ",
            "40":"\n ὁ δʼ ἀνατείναις οὐρανῷ χεῖρας\n ἀμάχους ",
            "41":" αὔδασε τοιοῦτον ἔπος· εἴ ποτʼ ἐμάν, ὦ Ζεῦ πάτερ,\n ",
            "42":"\n θυμῷ ἐθέλων ἀρὰν ἄκουσας, \n \n ",
            "43":" νῦν σε, νῦν εὐχαῖς ὑπὸ θεσπεσίαις ",
            "44":" λίσσομαι παῖδα θρασὺν ἐξ Ἐριβοίας \n ",
            "45":" ἀνδρὶ τῷδε, ξεῖνον ἀμὸν μοιρίδιον τελέσαι, \n ",
            "46":" τὸν μὲν ἄρρηκτον φυάν, ὥσπερ τόδε δέρμα με νῦν\n περιπλανᾶται ",
            "47":"\n θηρός, ὃν πάμπρωτον ἄθλων\n κτεῖνά ποτʼ ἐν Νεμέᾳ· \n ",
            "48":"\n θυμὸς δʼ ἑπέσθω. ταῦτʼ ἄρα οἱ φαμένῳ πέμψεν θεὸς ",
            "49":" ἀρχὸν οἰωνῶν μέγαν αἰετόν· ἁδεῖα δʼ ἔνδον νιν ἔκνιξεν χάρις,\n \n ",
            "50":" εἶπέν τε φωνήσαις ἅτε μάντις ἀνήρ· ",
            "51":"\n ἔσσεταί τοι παῖς, ὃν αἰτεῖς, ὦ Τελαμών· ",
            "52":" καί νιν ὄρνιχος φανέντος κέκλεʼ ἐπώνυμον εὐρυβίαν\n Αἴαντα, λαῶν ",
            "53":"\n ἐν πόνοις ἔκπαγλον Ἐνυαλίου.\n \n ",
            "54":" ὣς ἆρα εἰπὼν αὐτίκα ",
            "55":" ἕζετʼ. ἐμοὶ δὲ μακρὸν πάσας ἀν αγήσασθʼ ἀρετάς· ",
            "56":" Φυλακίδᾳ γὰρ ἦλθον, ὦ Μοῖσα, ταμίας ",
            "57":" Πυθέᾳ τε κώμων Εὐθυμένει τε. τὸν Ἀργείων τρόπον ",
            "58":" εἰρήσεταί που κἀν βραχίστοις. \n ",
            "59":" ἄραντο γὰρ νίκας ἀπὸ παγκρατίου ",
            "60":" τρεῖς ἀπʼ Ἰσθμοῦ, τὰς δʼ ἀπʼ εὐφύλλου Νεμέας, ",
            "61":"\n ἀγλαοὶ παῖδές τε καὶ μάτρως· ἀνὰ\n δʼ ἄγαγον ἐς φάος οἵαν μοῖραν ὕμνων· ",
            "62":" τὰν Ψαλυχιδᾶν δὲ πάτραν Χαρίτων ",
            "63":" ἄρδοντι καλλίστᾳ δρόσῳ, ",
            "64":" τόν τε Θεμιστίου ὀρθώσαντες οἶκον τάνδε πόλιν ",
            "65":" θεοφιλῆ ναίοισι. Λάμπων δὲ μελέταν ",
            "66":" ἔργοις ὀπάζων Ἡσιόδου μάλα τιμᾷ τοῦτʼ ἔπος, ",
            "67":"\n υἱοῖσί τε φράζων παραινεῖ,\n \n ",
            "68":" ξυνὸν ἄστει κόσμον ἑῷ προσάγων, ",
            "69":" καὶ ξένων εὐεργεσίαις ἀγαπᾶται, ",
            "70":" μέτρα μὲν γνώμᾳ διώκων, μέτρα δὲ καὶ κατέχων· ",
            "71":" γλῶσσα δʼ οὐκ ἔξω φρενῶν· φαίης κέ νιν ἀνδράσιν ἀθληταῖσιν ἔμμεν ",
            "72":" Ναξίαν πέτραις ἐν ἄλλαις χαλκοδάμαντʼ ἀκόναν. ",
            "73":" πίσω σφε Δίρκας ἁγνὸν ὕδωρ, τὸ βαθύζωνοι κόραι ",
            "74":"\n χρυσοπέπλου Μναμοσύνας ἀνέτειλαν\n παρʼ εὐτειχέσιν Κάδμου πύλαις. "
        },
        "6":{
            "0":" τίνι τῶν πάρος, ὦ μάκαιρα Θήβα, ",
            "1":" καλῶν ἐπιχωρίων μάλιστα θυμὸν τεὸν ",
            "2":" εὔφρανας; ἦ ῥα χαλκοκρότου πάρεδρον ",
            "3":" Δαμάτερος ἁνίκʼ εὐρυχαίταν ",
            "4":" ἄντειλας Διόνυσον; ἢ χρυσῷ μεσονύκτιον νίφοντα δεξαμένα τὸν φέρτατον\n θεῶν, \n ",
            "5":" ὁπότʼ Ἀμφιτρύωνος ἐν θυρέτροις ",
            "6":"\n σταθεὶς ἄλοχον μετῆλθεν\n Ἡρακλείοις γοναῖς; ",
            "7":" ἢ ὅτʼ ἀμφὶ πυκναῖς Τειρεσίαο βουλαῖς; ",
            "8":" ἢ ὅτʼ ἀμφʼ Ἰόλαον ἱππόμητιν; ",
            "9":" ἢ Σπαρτῶν ἀκαμαντολογχᾶν; ἢ ὅτε καρτερᾶς Ἄδραστον ἐξ ἀλαλᾶς ἄμπεμψας\n ὀρφανὸν \n ",
            "10":" μυρίων ἑτάρων ἐς Ἄργος ἵππιον; ",
            "11":" ἢ Δωρίδʼ ἀποικίαν οὕνεκεν ὀρθῷ ",
            "12":" ἔστασας ἐπὶ σφυρῷ ",
            "13":"\n Λακεδαιμονίων, ἕλον δʼ Ἀμύκλας ",
            "14":" Αἰγεῖδαι σέθεν ἔκγονοι, μαντεύμασι Πυθίοις; ",
            "15":" ἀλλὰ παλαιὰ γὰρ ",
            "16":" εὕδει χάρις, ἀμνάμονες δὲ βροτοί, \n ",
            "17":" ὅ τι μὴ σοφίας ἄωτον ἄκρον ",
            "18":" κλυταῖς ἐπέων ῥοαῖσιν ἐξίκηται ζυγέν. ",
            "19":" κώμαζʼ ἔπειτεν ἁδυμελεῖ σὺν ὕμνῳ ",
            "20":" καὶ Στρεψιάδᾳ· φέρει γὰρ Ἰσθμοῖ ",
            "21":"\n νίκαν παγκρατίου· σθένει τʼ\n ἔκπαγλος ἰδεῖν τε μορφάεις· ἄγει τʼ ἀρετὰν οὐκ αἴσχιον φυᾶς. \n ",
            "22":" φλέγεται δὲ ἰοπλόκοισι Μοίσαις, ",
            "23":" μάτρωΐ θʼ ὁμωνύμῳ δέδωκε κοινὸν θάλος, ",
            "24":" χάλκασπις ᾧ πότμον μὲν Ἄρης ἔμιξεν, ",
            "25":" τιμὰ δʼ ἀγαθοῖσιν ἀντίκειται. ",
            "26":"\n ἴστω γὰρ σαφὲς ὅστις ἐν ταύτᾳ\n νεφέλᾳ χάλαζαν αἵματος πρὸ φίλας πάτρας ἀμύνεται, \n ",
            "27":" λοιγὸν ἄντα φέρων ἐναντίῳ στρατῷ, ",
            "28":" ἀστῶν γενεᾷ μέγιστον κλέος αὔξων ",
            "29":" ζώων τʼ ἀπὸ καὶ θανών. ",
            "30":" τὺ δέ, Διοδότοιο παῖ, μαχατὰν ",
            "31":" αἰνέων Μελέαγρον, αἰνέων δὲ καὶ Ἕκτορα ",
            "32":" Ἀμφιάρηόν τε, ",
            "33":" εὐανθέʼ ἀπέπνευσας ἁλικίαν \n ",
            "34":" προμάχων ἀνʼ ὅμιλον, ἔνθʼ ἄριστοι ",
            "35":"\n ἔσχον πολέμοιο νεῖκος ἐσχάταις\n ἐλπίσιν. ",
            "36":" ἔτλαν δὲ πένθος οὐ φατόν· ἀλλὰ νῦν μοι ",
            "37":" Γαιάοχος εὐδίαν ὄπασσεν ",
            "38":" ἐκ χειμῶνος. ἀείσομαι χαίταν στεφάνοισιν ἁρμόσαις. ὁ δʼ ἀθανάτων μὴ θρασσέτω\n φθόνος, \n ",
            "39":" ὅ τι τερπνὸν ἐφάμερον διώκων ",
            "40":" ἕκαλος ἔπειμι γῆρας ἔς τε τὸν μόρσιμον ",
            "41":" αἰῶνα. θνᾴσκομεν γὰρ ὁμῶς ἅπαντες· ",
            "42":"\n δαίμων δʼ ἄϊσος· τὰ μακρὰ δʼ εἴ\n τις ",
            "43":" παπταίνει, βραχὺς ἐξικέσθαι χαλκόπεδον θεῶν ἕδραν· ὅτι πτερόεις ἔρριψε\n Πάγασος \n ",
            "44":" δεσπόταν ἐθέλοντʼ ἐς οὐρανοῦ σταθμοὺς ",
            "45":" ἐλθεῖν μεθʼ ὁμάγυριν Βελλεροφόνταν ",
            "46":" Ζηνός· τὸ δὲ πὰρ δίκαν ",
            "47":" γλυκὺ πικροτάτα μένει τελευτά. ",
            "48":"\n ἄμμι δʼ, ὦ χρυσέᾳ κόμᾳ θάλλων,\n πόρε, Λοξία, ",
            "49":" τεαῖσιν ἁμίλλαισιν ",
            "50":" εὐανθέα καὶ Πυθόϊ στέφανον. "
        },
        "7":{
            "0":" Κλεάνδρῳ τις ἁλικίᾳ τε λύτρον ",
            "1":" εὔδοξον, ὦ νέοι, καμάτων ",
            "2":" πατρὸς ἀγλαὸν Τελεσάρχου παρὰ πρόθυρον ἰὼν ἀνεγειρέτω ",
            "3":" κῶμον, Ἰσθμιάδος τε νίκας ἄποινα, καὶ Νεμέᾳ ",
            "4":"\n ἀέθλων ὅτι κράτος ἐξεῦρε. τῷ καὶ\n ἐγώ, καίπερ ἀχνύμενος θυμόν, αἰτέομαι χρυσέαν καλέσαι Μοῖσαν. ἐκ μεγάλων δὲ\n πενθ έω ν λυθέντες ",
            "5":" μήτʼ ἐν ὀρφανίᾳ πέσωμεν στεφάνων, ",
            "6":" μήτε κάδεα θεράπευε· παυσάμενοι δʼ ἀπρήκτων κακῶν ",
            "7":" γλυκύ τι δαμωσόμεθα καὶ μετὰ πόνον· ",
            "8":"\n ἐπειδὴ τὸν ὑπὲρ κεφαλᾶς ",
            "9":" τὸν Ταντάλου λίθον παρά τις ἔτρεψεν ἄμμι θεός, \n ",
            "10":" ἀτόλματον Ἑλλάδι μόχθον. ἀλλά ",
            "11":" μοι δεῖμα μὲν παροιχόμενον ",
            "12":" καρτερὰν ἔπαυσε μέριμναν· τὸ δὲ πρὸ ποδὸς ἄρειον ἀεὶ σκοπεῖν \n ",
            "13":" χρῆμα πᾶν. δόλιος γὰρ αἰὼν ἐπʼ ἀνδράσι κρέμαται, ",
            "14":"\n ἑλίσσων βίου πόρον· ἰατὰ δʼ ἔστι\n βροτοῖς σύν γʼ ἐλευθερίᾳ καὶ τά. χρὴ δʼ ἀγαθὰν ἐλπίδʼ ἀνδρὶ μέλειν· χρὴ δʼ\n ἐν ἑπταπύλοισι Θήβαις τραφέντα ",
            "15":" Αἰγίνᾳ Χαρίτων ἄωτον προνέμειν, ",
            "16":" πατρὸς οὕνεκα δίδυμαι γένοντο θύγατρες Ἀσωπίδων ",
            "17":"\n ὁπλόταται, Ζηνί τε ἅδον βασιλέϊ. ",
            "18":" ὃ τὰν μὲν παρὰ καλλιρόῳ ",
            "19":" Δίρκᾳ φιλαρμάτου πόλιος ᾤκισσεν ἁγεμόνα· \n ",
            "20":" σὲ δʼ ἐς νᾶσον Οἰνοπίαν ἐνεγκὼν ",
            "21":" κοιμᾶτο, δῖον ἔνθα τέκες ",
            "22":" Αἰακὸν βαρυσφαράγῳ πατρὶ κεδνότατον ἐπιχθονίων· ὃ καὶ ",
            "23":"\n δαιμόνεσσι δίκας ἐπείραινε· τοῦ\n μὲν ἀντίθεοι ",
            "24":" ἀρίστευον υἱέες υἱέων τʼ ἀρηΐφιλοι παῖδες ἀνορέᾳ χάλκεον στονόεντʼ\n ἀμφέπειν ὅμαδον· σώφρονές τʼ ἐγένοντο πινυτοί τε θυμόν. ",
            "25":" ταῦτα καὶ μακάρων ἐμέμναντʼ ἀγοραί, ",
            "26":"\n Ζεὺς ὅτʼ ἀμφὶ Θέτιος ἀγλαός τʼ\n ἔρισαν Ποσειδᾶν γάμῳ, ",
            "27":" ἄλοχον εὐειδέʼ ἐθέλων ἑκάτερος ",
            "28":" ἑὰν ἔμμεν· ἔρως γὰρ ἔχεν. ",
            "29":" ἀλλʼ οὔ σφιν ἄμβροτοι τέλεσαν εὐνὰν θεῶν πραπίδες, \n ",
            "30":" ἐπεὶ θεσφάτων ἐπάκουσαν· εἶπε δʼ ",
            "31":" εὔβουλος ἐν μέσοισι Θέμις, ",
            "32":"\n οὕνεκεν πεπρωμένον ἦν φέρτερον\n γόνον ἄνακτα πατρὸς τεκεῖν ",
            "33":" ποντίαν θεόν, ὃς κεραυνοῦ τε κρέσσον ἄλλο βέλος ",
            "34":" διώξει χερὶ τριόδοντός τʼ ἀμαιμακέτου, Δί τε μισγομέναν ἢ Διὸς παρʼ\n ἀδελφεοῖσιν.— ἀλλὰ τὰ μὲν παύσατε· βροτέων δὲ λεχέων\n τυχοῖσα ",
            "35":"\n υἱὸν εἰσιδέτω θανόντʼ ἐν\n πολέμῳ, ",
            "36":" χεῖρας Ἄρεΐ τʼ ἐναλίγκιον στεροπαῖσί τʼ\n ἀκμὰν ποδῶν. ",
            "37":" τὸ μὲν ἐμὸν Πηλέϊ γάμου θεόμορον ",
            "38":" ὀπάσσαι γέρας Αἰακίδᾳ, ",
            "39":" ὅντʼ εὐσεβέστατον φάτις Ἰωλκοῦ τράφειν πεδίον·\n \n \n ",
            "40":" ἰόντων δʼ ἐς ἄφθιτον ἄντρον εὐθὺς ",
            "41":"\n Χείρωνος αὐτίκʼ ἀγγελίαι·\n \n ",
            "42":" μηδὲ Νηρέος θυγάτηρ νεικέων πέταλα δὶς ἐγγυαλιζέτω\n ",
            "43":" ἄμμιν· ἐν διχομηνίδεσσιν δὲ ἑσπέραις ἐρατὸν ",
            "44":"\n λύοι κεν χαλινὸν ὑφʼ ἥρωϊ\n παρθενίας. ὣς φάτο Κρονίδαις ἐννέποισα θεά· τοὶ δʼ ἐπὶ γλεφάροις\n νεῦσαν ἀθανάτοισιν· ἐπέων δὲ καρπὸς ",
            "45":" οὐ κατέφθινε. φαντὶ γὰρ ξύνʼ ἀλέγειν ",
            "46":" καὶ γάμον Θέτιος ἄνακτα. καὶ νεαρὰν ἔδειξαν σοφῶν ",
            "47":" στόματʼ ἀπείροισιν ἀρετὰν Ἀχιλέος· ",
            "48":" ὃ καὶ Μύσιον ἀμπελόεν ",
            "49":"\n αἵμαξε Τηλέφου μέλανι ῥαίνων\n φόνῳ πεδίον, \n ",
            "50":" γεφύρωσέ τʼ Ἀτρεΐδαισι νόστον, ",
            "51":" Ἑλέναν τʼ ἐλύσατο, Τρωΐας ",
            "52":" ἶνας ἐκταμὼν δορί, ταί νιν ῥύοντό ποτε μάχας ἐναριμβρότου ",
            "53":" ἔργον ἐν πεδίῳ κορύσσοντα, Μέμνονός τε βίαν ",
            "54":"\n ὑπέρθυμον Ἕκτορά τʼ ἄλλους τʼ\n ἀριστέας· οἷς δῶμα Φερσεφόνας μανύων Ἀχιλεύς, οὖρος Αἰακιδᾶν, Αἴγιναν\n σφετέραν τε ῥίζαν πρόφαινεν. ",
            "55":" τὸν μὲν οὐδὲ θανόντʼ ἀοιδαὶ ἔλιπον, ",
            "56":" ἀλλά οἱ παρά τε πυρὰν τάφον θʼ Ἑλικώνιαι παρθένοι ",
            "57":" στάν, ἐπὶ θρῆνόν τε πολύφαμον ἔχεαν. ",
            "58":"\n ἔδοξʼ ἆρα τόδʼ ἀθανάτοις, ",
            "59":" ἐσλόν γε φῶτα καὶ φθίμενον ὕμνοις θεᾶν διδόμεν. \n ",
            "60":" τὸ καὶ νῦν φέρει λόγον, ἔσσυταί τε ",
            "61":" Μοισαῖον ἅρμα Νικοκλέος ",
            "62":" μνᾶμα πυγμάχου κελαδῆσαι. γεραίρετέ νιν, ὃς Ἴσθμιον ἂν νάπος ",
            "63":" Δωρίων ἔλαχεν σελίνων· ἐπεὶ περικτίονας ",
            "64":"\n ἐνίκασε δή ποτε καὶ κεῖνος\n ἄνδρας ἀφύκτῳ χερὶ κλονέων. τὸν μὲν οὐ κατελέγχει κριτοῦ γενεὰ πατραδελφεοῦ·\n ἁλίκων τῷ τις ἁβρὸν ",
            "65":" ἀμφὶ παγκρατίου Κλεάνδρῳ πλεκέτω ",
            "66":" μυρσίνας στέφανον, ἐπεί νιν Ἀλκαθόου τʼ ἀγὼν σὺν τύχᾳ ",
            "67":"\n ἐν Ἐπιδαύρῳ τε νεότας δέκετο\n πρίν· ",
            "68":" τὸν αἰνεῖν ἀγαθῷ παρέχει· ",
            "69":" ἥβαν γὰρ οὐκ ἄπειρον ὑπὸ χειᾷ καλῶν δάμασεν. "
        }
    },
    "source":"Perseus Digital Library",
    "originalTitle":"Isthmean",
    "edition":"Pindar, creator; Sandys, John Edwin, Sir, 1844-1922, editor",
    "sourceLink":"http://www.perseus.tufts.edu/hopper/",
    "meta":"poem-line"
}