{
    "language":"grc",
    "englishTitle":"Letter of Paul to Titus",
    "original-urn":"urn:cts:greekLit:tlg0031.tlg017.perseus-grc2",
    "author":"new testament",
    "urn":"urn:cts:greekLit:tlg0031.tlg017.perseus-grc2-simple",
    "text":{
        "0":{
            "0":"\n \n ΠΑΥΛΟΣ δοῦλος θεοῦ, ἀπόστολος δὲ Ἰησοῦ Χριστοῦ\n\nκατὰ πίστιν ἐκλεκτῶν θεοῦ καὶ ἐπίγνωσιν ἀληθείας τῆς\n\nκατʼ εὐσέβειαν\n ",
            "1":"\n ἐπʼ ἐλπίδι ζωῆς αἰωνίου, \n\nἣν ἐπηγγείλατο\n\nὁ ἀψευδὴς θεὸς πρὸ χρόνων αἰωνίων\n ",
            "2":"\n ἐφανέρωσεν δὲ καιροῖς\n\nἰδίοις, τὸν λόγον αὐτοῦ ἐν κηρύγματι ὃ ἐπιστεύθην\n\nἐγὼ κατʼ ἐπιταγὴν τοῦ σωτῆρος ἡμῶν θεοῦ,\n ",
            "3":"\n Τίτῳ γνησίῳ\n\nτέκνῳ κατὰ κοινὴν πίστιν· χάρις καὶ εἰρήνη ἀπὸ θεοῦ\n\nπατρὸς καὶ Χριστοῦ Ἰησοῦ τοῦ σωτῆρος ἡμῶν.\n ",
            "4":"\n \n Τούτου χάριν ἀπέλειπόν σε ἐν Κρήτῃ ἵνα τὰ λείποντα\n\nἐπιδιορθώσῃ, καὶ καταστήσῃς κατὰ πόλιν πρεσβυτέρους, \n\nὡς ἐγώ σοι διεταξάμην,\n ",
            "5":"\n εἴ τίς ἐστιν ἀνέγκλητος,\n\nμιᾶς γυναικὸς ἀνήρ, τέκνα ἔχων πιστά, μὴ ἐν κατηγορίᾳ\n\nἀσωτίας ἢ ἀνυπότακτα.\n ",
            "6":"\n δεῖ γὰρ τὸν ἐπίσκοπον ἀνέγκλητον\n\nεἶναι ὡς θεοῦ οἰκονόμον, μὴ αὐθάδη, μὴ ὀργίλον, μὴ\n\nπάροινον, \n\nμὴ πλήκτην, μὴ αἰσχροκερδῆ,\n ",
            "7":"\n ἀλλὰ φιλόξενον,\n\nφιλάγαθον, σώφρονα, δίκαιον, ὅσιον, ἐγκρατῆ,\n\nἀντεχόμενον τοῦ κατὰ τὴν διδαχὴν πιστοῦ λόγου,\n ",
            "8":"\n ἵνα\n\nδυνατὸς ᾖ καὶ παρακαλεῖν ἐν τῇ διδασκαλίᾳ τῇ ὑγιαινούσῃ\n\nκαὶ τοὺς ἀντιλέγοντας ἐλέγχειν.\n ",
            "9":"\n Εἰσὶν γὰρ\n\nπολλοὶ ἀνυπότακτοι, ματαιολόγοι καὶ φρεναπάται, μάλιστα \n\nοἱ ἐκ τῆς περιτομῆς,\n ",
            "10":"\n οὓς δεῖ ἐπιστομίζειν, οἵτινες\n\nὅλους οἴκους ἀνατρέπουσιν διδάσκοντες ἃ μὴ δεῖ αἰσχροῦ\n\nκέρδους χάριν.\n ",
            "11":"\n εἶπέν τις ἐξ αὐτῶν, ἴδιος αὐτῶν προφήτης,\n \n Κρῆτες ἀεὶ ψεῦσται, κακὰ θηρία, γαστέρες ἀργαί·\n ",
            "12":"\n ἡ μαρτυρία αὕτη ἐστὶν ἀληθής. διʼ ἣν αἰτίαν ἔλεγχε\n \n αὐτοὺς ἀποτόμως,\n ",
            "13":"\n ἵνα ὑγιαίνωσιν [ἐν] τῇ πίστει, μὴ προσέχοντες \n\nἸουδαϊκοῖς μύθοις καὶ ἐντολαῖς ἀνθρώπων ἀποστρεφομένων \n\nτὴν ἀλήθειαν.\n ",
            "14":"\n πάντα καθαρὰ τοῖς καθαροῖς·\n\nτοῖς δὲ μεμιαμμένοις καὶ ἀπίστοις οὐδὲν καθαρόν, ἀλλὰ\n\nμεμίανται αὐτῶν καὶ ὁ νοῦς καὶ ἡ συνείδησις.\n ",
            "15":"\n θεὸν ὁμολογοῦσιν \n\nεἰδέναι, τοῖς δὲ ἔργοις ἀρνοῦνται, βδελυκτοὶ ὄντες\n\nκαὶ ἀπειθεῖς καὶ πρὸς πᾶν ἔργον ἀγαθὸν ἀδόκιμοι."
        },
        "1":{
            "0":"\n \n Σὺ δὲ λάλει ἃ πρέπει τῇ ὑγιαινούσῃ διδασκαλίᾳ.\n ",
            "1":"\n Πρεσβύτας νηφαλίους εἶναι, σεμνούς, σώφρονας, ὑγιαίνοντας \n\nτῇ πίστει, τῇ ἀγάπῃ, τῇ ὑπομονῇ.\n ",
            "2":"\n πρεσβύτιδας\n\nὡσαύτως ἐν καταστήματι ἱεροπρεπεῖς, μὴ διαβόλους \n\nμηδὲ οἴνῳ πολλῷ δεδουλωμένας, \n\nκαλοδιδασκάλους,\n ",
            "3":"\n ἵνα\n\nlt*gtωφρονίζωσι τὰς νέας φιλάνδρους εἶναι, \n\nφιλοτέκνους,\n ",
            "4":"\n σώφρονας, \n\nἁγνάς, οἰκουργούς, ἀγαθάς, ὑποτασσομένας τοῖς\n\nἰδίοις ἀνδράσιν, ἵνα μὴ ὁ λόγος τοῦ θεοῦ βλασφημῆται.\n ",
            "5":"\n τοὺς νεωτέρους ὡσαύτως παρακάλει σωφρονεῖν·\n ",
            "6":"\n περὶ πάντα\n\nσεαυτὸν παρεχόμενος τύπον καλῶν ἔργων, \n\nἐν τῇ διδασκαλίᾳ ἀφθορίαν, \n\nσεμνότητα,\n ",
            "7":"\n λόγον ὑγιῆ ἀκατάγνωστον, ἵνα\n\nὁ ἐξ ἐναντίας ἐντραπῇ μηδὲν ἔχων λέγειν περὶ ἡμῶν φαῦλον.\n ",
            "8":"\n δούλους ἰδίοις δεσπόταις ὑποτάσσεσθαι ἐν πᾶσιν,\n\nεὐαρέστους εἶναι, \n\nμὴ ἀντιλέγοντας,\n ",
            "9":"\n μὴ νοσφιζομένους, \n\nἀλλὰ πᾶσαν πίστιν ἐνδεικνυμένους ἀγαθήν, ἵνα τὴν \n\nδιδασκαλίαν τὴν τοῦ σωτῆρος ἡμῶν θεοῦ κοσμῶσιν ἐν\n\nπᾶσιν.\n ",
            "10":"\n Ἐπεφάνη γὰρ ἡ χάρις τοῦ θεοῦ σωτήριος \n\nπᾶσιν ἀνθρώποις παιδεύουσα ἡμᾶς,\n ",
            "11":"\n ἵνα ἀρνησάμενοι\n\nτὴν ἀσέβειαν καὶ τὰς κοσμικὰς ἐπιθυμίας σωφρόνως καὶ\n\nδικαίως καὶ εὐσεβῶς ζήσωμεν ἐν τῷ νῦν αἰῶνι,\n ",
            "12":"\n προσδεχόμενοι \n\nτὴν μακαρίαν ἐλπίδα καὶ ἐπιφάνειαν τῆς δόξης τοῦ\n\nμεγάλου θεοῦ καὶ σωτῆρος ἡμῶν Χριστοῦ Ἰησοῦ,\n ",
            "13":"\n ὃς \n\nἔδωκεν ἑαυτὸν ὑπὲρ ἡμῶν ἵνα λυτρώσηται ἡμᾶς ἀπὸ πάσης\n\nἀνομίας καὶ\n καθαρίσῃ ἑαυτῷ λαὸν περιούσιον, \n ζηλωτὴν\n\nκαλῶν ἔργων.\n ",
            "14":"\n Ταῦτα λάλει καὶ παρακάλει\n\nκαὶ ἔλεγχε μετὰ πάσης ἐπιταγῆς· μηδείς σου περιφρονείτω.\n "
        },
        "2":{
            "0":"\n Ὑπομίμνησκε αὐτοὺς ἀρχαῖς ἐξουσίαις ὑποτάσσεσθαι\n\nπειθαρχεῖν, πρὸς πᾶν ἔργον ἀγαθὸν ἑτοίμους εἶναι,\n ",
            "1":"\n μηδένα βλασφημεῖν, \n\nἀμάχους εἶναι, ἐπιεικεῖς, πᾶσαν ἐνδεικνυμένους\n\nπραΰτητα πρὸς πάντας ἀνθρώπους.\n ",
            "2":"\n Ἦμεν\n\nγάρ ποτε καὶ ἡμεῖς ἀνόητοι, ἀπειθεῖς, πλανώμενοι, δουλεύοντες \n\nἐπιθυμίαις καὶ ἡδοναῖς ποικίλαις, ἐν κακίᾳ καὶ\n\nφθόνῳ διάγοντες, στυγητοί, μισοῦντες ἀλλήλους.\n ",
            "3":"\n ὅτε δὲ\n\nἡ χρηστότης καὶ ἡ φιλανθρωπία ἐπεφάνη τοῦ σωτῆρος\n\nἡμῶν θεοῦ,\n ",
            "4":"\n οὐκ ἐξ ἔργων τῶν ἐν δικαιοσύνῃ ἃ ἐποιήσαμεν\n\nἡμεῖς ἀλλὰ κατὰ τὸ αὐτοῦ ἔλεος ἔσωσεν ἡμᾶς διὰ λουτροῦ\n\nπαλινγενεσίας καὶ ἀνακαινώσεως πνεύματος ἁγίου,\n ",
            "5":"\n οὗ ἐξέχεεν\n\nἐφʼ ἡμᾶς πλουσίως διὰ Ἰησοῦ Χριστοῦ τοῦ σωτῆρος\n\nἡμῶν,\n ",
            "6":"\n ἵνα δικαιωθέντες τῇ ἐκείνου χάριτι κληρονόμοι γενηθῶμεν\n\nκατʼ ἐλπίδα ζωῆς αἰωνίου.\n ",
            "7":"\n Πιστὸς ὁ λόγος, καὶ\n\nπερὶ τούτων βούλομαί σε διαβεβαιοῦσθαι, ἵνα φροντίζωσιν\n\nκαλῶν ἔργων προΐστασθαι οἱ πεπιστευκότες θεῷ. Ταῦτά\n\nἐστιν καλὰ καὶ ὠφέλιμα τοῖς ἀνθρώποις·\n ",
            "8":"\n μωρὰς δὲ ζητήσεις\n\nκαὶ γενεαλογίας καὶ ἔριν καὶ μάχας νομικὰς περιίστασο, \n\nεἰσὶν γὰρ ἀνωφελεῖς καὶ μάταιοι.\n ",
            "9":"\n αἱρετικὸν ἄνθρω\n\nπον μετὰ μίαν καὶ δευτέραν νουθεσίαν παραιτοῦ,\n ",
            "10":"\n εἰδὼς\n\nὅτι ἐξέστραπται ὁ τοιοῦτος καὶ ἁμαρτάνει, ὢν αὐτοκατάκριτος.\n ",
            "11":"\n \n Ὅταν πέμψω Ἀρτεμᾶν πρὸς σὲ ἢ Τύχικον, σπούδασον\n\nἐλθεῖν πρός με εἰς Νικόπολιν, ἐκεῖ γὰρ κέκρικα παραχειμάσαι.\n ",
            "12":"\n Ζηνᾶν τὸν νομικὸν καὶ Ἀπολλὼν σπουδαίως\n\n\n\n πρόπεμψον, ἵνα μηδὲν αὐτοῖς λείπῃ.\n ",
            "13":"\n Μανθανέτωσαν\n\nδὲ καὶ οἱ ἡμέτεροι καλῶν ἔργων προΐστασθαι εἰς τὰς\n\nἀναγκαίας χρείας, ἵνα μὴ ὦσιν ἄκαρποι.\n ",
            "14":"\n \n Ἀσπάζονταί σε οἱ μετʼ ἐμοῦ πάντες. Ἄσπασαι\n\nτοὺς φιλοῦντας ἡμᾶς ἐν πίστει.\n \n Ἡ χάρις μετὰ πάντων ὑμῶν.\n \n "
        }
    },
    "source":"Perseus Digital Library",
    "originalTitle":"Letter of Paul to Titus",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}