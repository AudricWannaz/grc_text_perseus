{
    "language":"grc",
    "englishTitle":"Hymn 19 to Pan",
    "original-urn":"urn:cts:greekLit:tlg0013.tlg019.perseus-grc2",
    "author":"homeric hymns",
    "urn":"urn:cts:greekLit:tlg0013.tlg019.perseus-grc2-simple",
    "text":{
        "0":"ἀμφί μοι Ἑρμείαο φίλον γόνον ἔννεπε, Μοῦσα, ",
        "1":"αἰγιπόδην, δικέρωτα, φιλόκροτον, ὅστ᾽ ἀνὰ πίση ",
        "2":"δενδρήεντ᾽ ἄμυδις φοιτᾷ χορογηθέσι νύμφαις, ",
        "3":"αἵ τε κατ᾽ αἰγίλιπος πέτρης στείβουσι κάρηνα ",
        "4":"Πᾶν᾽ ἀνακεκλόμεναι, νόμιον θεόν, ἀγλαέθειρον, ",
        "5":"αὐχμήενθ᾽, ὃς πάντα λόφον νιφόεντα λέλογχε ",
        "6":"καὶ κορυφὰς ὀρέων καὶ πετρήεντα κάρηνα. ",
        "7":"φοιτᾷ δ᾽ ἔνθα καὶ ἔνθα διὰ ῥωπήια πυκνά, ",
        "8":"ἄλλοτε μὲν ῥείθροισιν ἐφελκόμενος μαλακοῖσιν, ",
        "9":"ἄλλοτε δ᾽ αὖ πέτρῃσιν ἐν ἠλιβάτοισι διοιχνεῖ, ",
        "10":"ἀκροτάτην κορυφὴν μηλοσκόπον εἰσαναβαίνων. ",
        "11":"πολλάκι δ᾽ ἀργινόεντα διέδραμεν οὔρεα μακρά, ",
        "12":"πολλάκι δ᾽ ἐν κνημοῖσι διήλασε θῆρας ἐναίρων, ",
        "13":"ὀξέα δερκόμενος: τότε δ᾽ ἕσπερος ἔκλαγεν οἶον ",
        "14":"ἄγρης ἐξανιών, δονάκων ὕπο μοῦσαν ἀθύρων ",
        "15":"νήδυμον: οὐκ ἂν τόν γε παραδράμοι ἐν μελέεσσιν ",
        "16":"ὄρνις, ἥτ᾽ ἔαρος πολυανθέος ἐν πετάλοισι ",
        "17":"θρῆνον ἐπιπροχέουσ᾽ ἀχέει μελίγηρυν ἀοιδήν. ",
        "18":"σὺν δέ σφιν τότε Νύμφαι ὀρεστιάδες λιγύμολποι ",
        "19":"φοιτῶσαι πύκα ποσσὶν ἐπὶ κρήνῃ μελανύδρῳ ",
        "20":"μέλπονται: κορυφὴν δὲ περιστένει οὔρεος Ἠχώ: ",
        "21":"δαίμων δ᾽ ἔνθα καὶ ἔνθα χορῶν, τοτὲ δ᾽ ἐς μέσον ἕρπων, ",
        "22":"πυκνὰ ποσὶν διέπει, λαῖφος δ᾽ ἐπὶ νῶτα δαφοινὸν ",
        "23":"λυγκὸς ἔχει, λιγυρῇσιν ἀγαλλόμενος φρένα μολπαῖς ",
        "24":"ἐν μαλακῷ λειμῶνι, τόθι κρόκος ἠδ᾽ ὑάκινθος ",
        "25":"εὐώδης θαλέθων καταμίσγεται ἄκριτα ποίῃ. ",
        "26":"ὑμνεῦσιν δὲ θεοὺς μάκαρας καὶ μακρὸν Ὄλυμπον: ",
        "27":"οἷόν θ᾽ Ἑρμείην ἐριούνιον ἔξοχον ἄλλων ",
        "28":"ἔννεπον, ὡς ὅ γ᾽ ἅπασι θεοῖς θοὸς ἄγγελός ἐστι, ",
        "29":"καί ῥ᾽ ὅ γ᾽ ἐς Ἀρκαδίην πολυπίδακα, μητέρα μήλων, ",
        "30":"ἐξίκετ᾽, ἔνθα τέ οἱ τέμενος Κυλληνίου ἐστίν. ",
        "31":"ἔνθ᾽ ὅ γε καὶ θεὸς ὢν ψαφαρότριχα μῆλ᾽ ἐνόμευεν ",
        "32":"ἀνδρὶ πάρα θνητῷ θάλε γὰρ πόθος ὑγρὸς ἐπελθὼν ",
        "33":"νύμφῃ ἐυπλοκάμῳ Δρύοπος φιλότητι μιγῆναι: ",
        "34":"ἐκ δ᾽ ἐτέλεσσε γάμον θαλερόν. τέκε δ᾽ ἐν μεγάροισιν ",
        "35":"Ἑρμείῃ φίλον υἱόν, ἄφαρ τερατωπὸν ἰδέσθαι, ",
        "36":"αἰγιπόδην, δικέρωτα, φιλόκροτον, ἡδυγέλωτα: ",
        "37":"φεῦγε δ᾽ ἀναΐξασα, λίπεν δ᾽ ἄρα παῖδα τιθήνη ",
        "38":"δεῖσε γάρ, ὡς ἴδεν ὄψιν ἀμείλιχον, ἠυγένειον. ",
        "39":"τὸν δ᾽ αἶψ᾽ Ἑρμείας ἐριούνιος εἰς χέρα θῆκε ",
        "40":"δεξάμενος, χαῖρεν δὲ νόῳ περιώσια δαίμων. ",
        "41":"ῥίμφα δ᾽ ἐς ἀθανάτων ἕδρας κίε παῖδα καλύψας ",
        "42":"δέρμασιν ἐν πυκινοῖσιν ὀρεσκῴοιο λαγωοῦ ",
        "43":"πὰρ δὲ Ζηνὶ κάθιζε καὶ ἄλλοις ἀθανάτοισι, ",
        "44":"δεῖξε δὲ κοῦρον ἑόν: πάντες δ᾽ ἄρα θυμὸν ἔτερφθεν ",
        "45":"ἀθάνατοι, περίαλλα δ᾽ ὁ Βάκχειος Διόνυσος: ",
        "46":"Πᾶνα δέ μιν καλέεσκον, ὅτι φρένα πᾶσιν ἔτερψε. ",
        "47":"καὶ σὺ μὲν οὕτω χαῖρε, ἄναξ, ἵλαμαι δέ σ᾽ ἀοιδῇ ",
        "48":"αὐτὰρ ἐγὼ καὶ σεῖο καὶ ἄλλης μνήσομ᾽ ἀοιδῆς."
    },
    "source":"Perseus Digital Library",
    "originalTitle":"Hymn 19 to Pan",
    "edition":"Hymni Homerici, creator; Hesiod, creator; Homer, creator; Evelyn-White, Hugh G. (Hugh Gerard), d. 1924, editor; Evelyn-White, Hugh G. (Hugh Gerard), d. 1924, translator",
    "sourceLink":"http://www.perseus.tufts.edu/hopper/",
    "meta":"line"
}