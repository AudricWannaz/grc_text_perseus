{
    "language":"grc",
    "englishTitle":"On the Cavalry Commander",
    "original-urn":"urn:cts:greekLit:tlg0032.tlg012.perseus-grc2",
    "author":"xenophon",
    "urn":"urn:cts:greekLit:tlg0032.tlg012.perseus-grc2-simple",
    "text":{
        "0":{
            "0":"\n\t\t\t\t\t πρῶτον μὲν θύοντα χρὴ αἰτεῖσθαι θεοὺς ταῦτα\n\t\t\t\t\t\tδιδόναι καὶ νοεῖν καὶ λέγειν καὶ πράττειν, ἀφʼ ὧν θεοῖς μὲν κεχαρισμενώτατα\n\t\t\t\t\t\tἄρξαις ἄν, σαυτῷ δὲ καὶ φίλοις καὶ τῇ πόλει προσφιλέστατα καὶ εὐκλεέστατα\n\t\t\t\t\t\tκαὶ πολυωφελέστατα. \n\t\t\t\t",
            "1":"\n\t\t\t\t\t θεῶν δὲ ἵλεων ὄντων ἀναβιβαστέον μέν σοι ἱππέας, καὶ ὅπως ἀναπληρῶται ὁ κατὰ\n\t\t\t\t\t\tτὸν νόμον ἀριθμὸς καὶ ὅπως τὸ ὂν ἱππικὸν μὴ μειῶται. εἰ δὲ μὴ\n\t\t\t\t\t\tπροσαναβήσονται ἱππεῖς, μείονες ἀεὶ ἔσονται. ἀνάγκη γὰρ τοὺς μὲν γήρᾳ\n\t\t\t\t\t\tἀπαγορεύειν, τοὺς δὲ καὶ ἄλλως ἐκλείπειν. \n\t\t\t\t",
            "2":"\n\t\t\t\t\t πληρουμένου γε μὴν τοῦ ἱππικοῦ ἐπιμελητέον μὲν ὅπως τρέφωνται οἱ ἵπποι ὡς ἂν\n\t\t\t\t\t\tδύνωνται πόνους ὑποφέρειν· οἱ γὰρ ἥττους τῶν πόνων οὔτε αἱρεῖν οὔτε\n\t\t\t\t\t\tἀποφεύγειν δύναιντʼ ἄν. ἐπιμελητέον δὲ ὅπως εὔχρηστοι ὦσιν· οἱ γὰρ αὖ\n\t\t\t\t\t\tἀπειθεῖς τοῖς πολεμίοις μᾶλλον ἢ τοῖς φίλοις συμμαχοῦσι. \n\t\t\t\t",
            "3":"\n\t\t\t\t\t καὶ οἱ λακτίζοντες δὲ ἀναβεβαμένοι ἵπποι ἐκποδὼν ποιητέοι· οἱ γὰρ τοιοῦτοι\n\t\t\t\t\t\tπολλάκις πλείω κακὰ ἢ οἱ πολέμιοι ποιοῦσι. δεῖ δὲ καὶ τῶν ποδῶν\n\t\t\t\t\t\tἐπιμελεῖσθαι, ὅπως δύνωνται καὶ ἐν τραχείᾳ χώρᾳ ἱππεύειν, εἰδότα ὅτι ὅπου ἂν\n\t\t\t\t\t\tἀλγῶσιν ἐλαυνόμενοι, ἐνταῦθα οὐ χρήσιμοί εἰσι. \n\t\t\t\t",
            "4":"\n\t\t\t\t\t τῶν γε μὴν ἵππων ὑπαρχόντων οἵων δεῖ τοὺς ἱππέας αὖ ἀσκητέον, πρῶτον μὲν ὅπως\n\t\t\t\t\t\tἐπὶ τοὺς ἵππους ἀναπηδᾶν δύνωνται· πολλοῖς γὰρ ἤδη ἡ σωτηρία παρὰ τοῦτο\n\t\t\t\t\t\tἐγένετο· δεύτερον δὲ ὅπως ἐν παντοίοις χωρίοις ἱππάζεσθαι δυνήσονται· καὶ\n\t\t\t\t\t\tγὰρ οἱ πόλεμοι ἄλλοτε ἐν ἀλλοίοις τόποις γίγνονται. \n\t\t\t\t",
            "5":"\n\t\t\t\t\t ὅταν δὲ ἤδη ἔποχοι ὦσι, δεῖ αὖ σκοπεῖσθαι ὅπως ἀκοντιοῦσί τε ὡς πλεῖστοι ἀπὸ\n\t\t\t\t\t\tτῶν ἵππων καὶ τἆλλα δυνήσονται ποιεῖν ἃ δεῖ τοὺς ἱππικούς. μετὰ ταῦτα\n\t\t\t\t\t\tὁπλιστέον καὶ ἵππους καὶ ἱππέας ὡς αὐτοὶ μὲν ἥκιστα τιτρώσκοιντʼ ἄν,\n\t\t\t\t\t\tβλάπτειν δὲ τοὺς πολεμίους μάλιστα δύναιντʼ ἄν. \n\t\t\t\t",
            "6":"\n\t\t\t\t\t ἐκ τούτων παρασκευαστέον ὅπως εὐπειθεῖς οἱ ἄνδρες ὦσιν· ἄνευ γὰρ τούτου οὔθʼ\n\t\t\t\t\t\tἵππων ἀγαθῶν οὔθʼ ἱππέων ἐπόχων οὔθʼ ὅπλων καλῶν ὄφελος οὐδέν. προστατεύειν\n\t\t\t\t\t\tμὲν οὖν τούτων πάντων ὅπως καλῶς γίγνηται τὸν ἵππαρχον εἰκός ἐστιν. \n\t\t\t\t",
            "7":"\n\t\t\t\t\t ἐπεὶ δὲ καὶ ἡ πόλις χαλεπὸν ἡγησαμένη πάντα ταῦτα τὸν ἵππαρχον μόνον ὄντα\n\t\t\t\t\t\tἀπεργάζεσθαι προσαιρεῖται μὲν αὐτῷ συνεργοὺς φυλάρχους, προσέταξε δὲ τῇ\n\t\t\t\t\t\tβουλῇ συνεπιμελεῖσθαι τοῦ ἱππικοῦ, ἀγαθόν μοι δοκεῖ εἶναι τοὺς μὲν φυλάρχους\n\t\t\t\t\t\tπαρασκευάζειν συνεπιθυμεῖν σοι τῶν καλῶν τῷ ἱππικῷ, ἐν δὲ τῇ βουλῇ ἔχειν\n\t\t\t\t\t\tῥήτορας ἐπιτηδείους, ὅπως λέγοντες φοβῶσί τε τοὺς ἱππέας (βελτίονες γὰρ ἂν\n\t\t\t\t\t\tεἶεν φοβούμενοι), καταπραΰνωσί τε τὴν βουλήν, ἤν τι παρὰ καιρὸν χαλεπαίνῃ.\n\t\t\t\t\t \n\t\t\t\t",
            "8":"\n\t\t\t\t\t ταῦτα μὲν οὖν ὑπομνήματα ὧν δεῖ σε ἐπιμελεῖσθαι· ὡς δʼ ἂν ἕκαστα τούτων\n\t\t\t\t\t\tβέλτιστα περαίνοιτο, τοῦτο δὴ πειράσομαι λέγειν. \n\t\t\t\t\t τοὺς μὲν τοίνυν ἱππέας δῆλον ὅτι καθιστάναι\n\t\t\t\t\t\tδεῖ κατὰ τὸν νόμον τοὺς δυνατωτάτους καὶ χρήμασι καὶ σώμασιν ἢ εἰσάγοντα εἰς\n\t\t\t\t\t\tδικαστήριον ἢ πείθοντα. \n\t\t\t\t",
            "9":"\n\t\t\t\t\t ἐγὼ δὲ οἶμαι εἰς μὲν τὸ δικαστήριον τούτους εἰσακτέον εἶναι οὓς μὴ εἰσάγων\n\t\t\t\t\t\tδιὰ κέρδος ἄν τις δοκοίη τοῦτο ποιεῖν· καὶ γὰρ τοῖς ἧττον δυναμένοις εὐθὺς\n\t\t\t\t\t\tἂν εἴη ἀποστροφή, εἰ μὴ τοὺς δυνατωτάτους πρώτους ἀναγκάζοις. \n\t\t\t\t",
            "10":"\n\t\t\t\t\t ἔστι δὲ καὶ οὓς ἄν μοι δοκεῖ τις νέους μὲν τὰ ἐν ἱππικῇ λαμπρὰ λέγων εἰς\n\t\t\t\t\t\tἐπιθυμίαν καθιστάναι τοῦ ἱππεύειν, τοὺς δὲ κυρίους αὐτῶν ἧττον ἀντιτείνοντας\n\t\t\t\t\t\tἔχειν, τάδε διδάσκων ὡς ἀναγκασθήσονται μὲν ἱπποτροφεῖν, ἢν μὴ ὑπὸ σοῦ, ὑπʼ\n\t\t\t\t\t\tἄλλου γε διὰ τὰ χρήματα· \n\t\t\t\t",
            "11":"\n\t\t\t\t\t ἢν δʼ ἐπὶ σοῦ ἀναβῶσιν, ὡς ἀποτρέψεις μὲν τοὺς παῖδας αὐτῶν τῶν πολυτελῶν τε\n\t\t\t\t\t\tκαὶ μανικῶν ἱππωνιῶν, ἐπιμελήσῃ δὲ ὡς ἂν ταχὺ ἱππικοὶ γίγνοιντο· λέγοντα δὲ\n\t\t\t\t\t\tοὕτω καὶ ποιεῖν ταῦτα πειρατέον. \n\t\t\t\t",
            "12":"\n\t\t\t\t\t τούς γε μὴν ὄντας ἱππέας ἡ βουλὴ ἄν μοι δοκεῖ\n\t\t\t\t\t\tπροειποῦσα ὡς τὸ λοιπὸν δεήσει διπλάσια ἱππάζεσθαι καὶ ὡς τὸν μὴ\n\t\t\t\t\t\tδυνάμενον ἵππον ἀκολουθεῖν ἀποδοκιμάσει ἐπιτεῖναι ἂν τρέφειν τε ἄμεινον καὶ\n\t\t\t\t\t\tἐπιμελεῖσθαι μᾶλλον τῶν ἵππων. \n\t\t\t\t",
            "13":"\n\t\t\t\t\t καὶ τοὺς βιαίους δὲ ἵππους ἀγαθόν μοι δοκεῖ εἶναι προρρηθῆναι ὅτι\n\t\t\t\t\t\tἀποδοκιμασθήσονται. αὕτη γὰρ ἡ ἀπειλὴ πωλεύειν ἂν τοὺς τοιούτους μᾶλλον\n\t\t\t\t\t\tπαρορμήσειε καὶ ἱππωνεῖν σωφρονέστερον. \n\t\t\t\t",
            "14":"\n\t\t\t\t\t ἀγαθὸν δὲ καὶ τοὺς ἐν ταῖς ἱππασίαις λακτίζοντας ἵππους προρρηθῆναι ὅτι\n\t\t\t\t\t\tἀποδοκιμασθήσονται· οὐδὲ γὰρ συντάττειν τοὺς τοιούτους δυνατόν, ἀλλʼ ἀνάγκη,\n\t\t\t\t\t\tἄν ποι ἐπὶ πολεμίους δέῃ ἐλαύνειν, ὑστάτους ἂν αὐτοὺς ἕπεσθαι,\n\t\t\t\t\t\tὥστε διὰ τὴν τοῦ ἵππου κακουργίαν ἄχρηστος καὶ ὁ ἱππεὺς καθίσταται. \n\t\t\t\t",
            "15":"\n\t\t\t\t\t ὡς δʼ ἂν καὶ οἱ πόδες εἶεν τῷ ἵππῳ κράτιστοι,\n\t\t\t\t\t\tεἰ μέν τις ἄλλην ἔχει ῥᾴω καὶ εὐτελεστέραν ἄσκησιν, ἐκείνη ἔστω· εἰ δὲ μή,\n\t\t\t\t\t\tἐγώ φημι χρῆναι πεῖραν ἔχων χύδην καταβαλόντα λίθους τῶν ἐκ τῆς ὁδοῦ ὅσον\n\t\t\t\t\t\tμνααίους καὶ πλέον καὶ μεῖον ἐν τούτοις τὸν ἵππον καὶ ψήχειν καὶ ἐνιστάναι\n\t\t\t\t\t\tὅταν ἀπὸ τῆς φάτνης ἀποβῇ· βαδίζων γὰρ ἐν τοῖς λίθοις οὔποτε ὁ ἵππος\n\t\t\t\t\t\tπαύσεται οὔθʼ ὅταν ψήχηται οὔθʼ ὅταν μυωπίζηται. ὁ δὲ πειραθεὶς τά τε ἄλλα ἃ\n\t\t\t\t\t\tλέγω πιστεύσει καὶ στρογγύλους τοὺς πόδας τοῦ ἵππου ὄψεται. \n\t\t\t\t",
            "16":"\n\t\t\t\t\t ὁπότε γε μὴν οἱ ἵπποι εἰσὶν οἵους δεῖ, ὡς ἂν\n\t\t\t\t\t\tαὐτοὶ οἱ ἱππεῖς ἄριστοι γίγνοιντο, τοῦτο διηγήσομαι. τὸ μὲν τοίνυν τοὺς\n\t\t\t\t\t\tνέους αὐτῶν ἀναπηδᾶν ἐπὶ τοὺς ἵππους πείθοιμεν ἂν αὐτοὺς μανθάνειν· τὸν\n\t\t\t\t\t\tδιδάξοντα δὲ παρασχὼν ἐπαίνου δικαίως ἂν τυγχάνοις. τούς γε μὴν πρεσβυτέρους\n\t\t\t\t\t\tτὸν Περσικὸν τρόπον ἀναβάλλεσθαι ὑπʼ ἄλλων προσεθίσας καὶ τούτους ὠφελήσαις\n\t\t\t\t\t\tἄν. \n\t\t\t\t",
            "17":"\n\t\t\t\t\t ὅπως γε μὴν ἐν παντοδαποῖς χωρίοις ἔποχοι οἱ ἱππεῖς δυνήσονται εἶναι, τὸ μὲν\n\t\t\t\t\t\tπυκνὰ ἐξάγειν μὴ πολέμου ὄντος ἴσως ὀχληρόν· συγκαλέσαντα δὲ χρὴ τοὺς ἱππέας\n\t\t\t\t\t\tσυμβουλεῦσαι αὐτοῖς μελετᾶν, καὶ ὅταν εἰς χώραν ἐλαύνωσι καὶ ὅταν ἄλλοσέ\n\t\t\t\t\t\tποι, ἐκβιβάζοντας τῶν ὁδῶν καὶ ταχὺ ἐλαύνοντας ἐν τόποις παντοδαποῖς. τοῦτο\n\t\t\t\t\t\tγὰρ ὠφελεῖ μὲν παραπλησίως τῷ ἐξάγειν, ὄχλον δʼ οὐχ ὁμοίως παρέχει. \n\t\t\t\t",
            "18":"\n\t\t\t\t\t ἐπιτήδειον δὲ ὑπομιμνῄσκειν ὅτι καὶ ἡ πόλις ἀνέχεται δαπανῶσα εἰς τὸ ἱππικὸν\n\t\t\t\t\t\tἐγγὺς τετταράκοντα τάλαντα τοῦ ἐνιαυτοῦ, ὡς ἢν πόλεμος γίγνηται, μὴ ζητεῖν\n\t\t\t\t\t\tδέῃ ἱππικόν, ἀλλʼ ἐξ ἑτοίμου ἔχῃ παρεσκευασμένῳ χρῆσθαι. ταῦτα γὰρ\n\t\t\t\t\t\tἐνθυμουμένους εἰκὸς καὶ τοὺς ἱππέας μᾶλλον ἂν ἀσκεῖν τὴν ἱππικήν,\n\t\t\t\t\t\tὅπως, ἢν πόλεμος ἐγείρηται, μὴ ἀμελετήτους ὄντας ἀγωνίζεσθαι δέῃ περί τε τῆς\n\t\t\t\t\t\tπόλεως καὶ περὶ εὐκλείας καὶ περὶ τῆς ψυχῆς. \n\t\t\t\t",
            "19":"\n\t\t\t\t\t ἀγαθὸν δὲ καὶ τοῦτο προειπεῖν τοῖς ἱππεῦσιν, ὅτι ἐξάξεις ποτὲ καὶ σὺ αὐτοὺς\n\t\t\t\t\t\tκαὶ διὰ παντοίων χωρίων ἡγήσῃ. καὶ ἐν ταῖς μελέταις δὲ ταῖς πρὸ τῆς\n\t\t\t\t\t\tἀνθιππασίας καλὸν ἐξάγειν ἄλλοτʼ εἰς ἀλλοῖον τόπον· καὶ γὰρ τοῖς ἱππεῦσι καὶ\n\t\t\t\t\t\tτοῖς ἵπποις βέλτιον. \n\t\t\t\t",
            "20":"\n\t\t\t\t\t ἀκοντίζειν γε μὴν ἀπὸ τῶν ἵππων ὧδʼ ἂν\n\t\t\t\t\t\tπλεῖστοι μοι δοκοῦσι μελετᾶν, εἰ τοῦτʼ αὖ προείποις τοῖς φυλάρχοις, ὅτι\n\t\t\t\t\t\tαὐτοὺς δεήσει ἡγουμένους τοῖς τῆς φυλῆς ἀκοντισταῖς ἐλαύνειν ἐπὶ τὸ\n\t\t\t\t\t\tἀκόντιον. φιλοτιμοῖντο γὰρ ἄν, ᾗ τὸ εἰκός, ὡς πλείστους ἕκαστος ἀποδεῖξαι\n\t\t\t\t\t\tἀκοντιστὰς τῇ πόλει. \n\t\t\t\t",
            "21":"\n\t\t\t\t\t ἀλλὰ μὴν καὶ τοῦ καλῶς γε ὁπλισθῆναι τοὺς ἱππέας οἱ φύλαρχοι ἄν\n\t\t\t\t\t\tμοι δοκοῦσι μέγιστον συλλαμβάνειν, εἰ πεισθείησαν ὅτι πολύ ἐστι πρὸς τῆς\n\t\t\t\t\t\tπόλεως εὐδοξότερον τῇ τῆς φυλῆς λαμπρότητι κεκοσμῆσθαι ἢ μόνον τῇ ἑαυτῶν\n\t\t\t\t\t\tστολῇ. \n\t\t\t\t",
            "22":"\n\t\t\t\t\t εἰκὸς δὲ μὴ δυσπείστους εἶναι αὐτοὺς τὰ τοιαῦτα, οἵ γε φυλαρχεῖν ἐπεθύμησαν\n\t\t\t\t\t\tδόξης καὶ τιμῆς ὀρεγόμενοι, δυνατοὶ δʼ εἰσὶ καὶ τὰ ἐν τῷ νόμῳ\n\t\t\t\t\t\tπορίσαι καὶ ἄνευ τοῦ αὐτοὶ δαπανᾶν τῷ μισθῷ ἐπαναγκάζοντες κατὰ τὸν νόμον\n\t\t\t\t\t\tὁπλίζεσθαι. \n\t\t\t\t",
            "23":"\n\t\t\t\t\t εἴς γε μὴν τὸ εὐπειθεῖς εἶναι τοὺς ἀρχομένους μέγα μὲν τὸ καὶ λόγῳ\n\t\t\t\t\t\tδιδάσκειν ὅσα ἀγαθὰ ἔνι ἐν τῷ πειθαρχεῖν, μέγα δὲ καὶ τὸ ἔργῳ κατὰ τὸν\n\t\t\t\t\t\t\tνόμον πλεονεκτεῖν μὲν ποιεῖν τοὺς εὐτάκτους, μειονεκτεῖν δὲ ἐν\n\t\t\t\t\t\tπᾶσι τοὺς ἀτακτοῦντας. \n\t\t\t\t",
            "24":"\n\t\t\t\t\t ἰσχυροτάτη δέ μοι δοκεῖ εἶναι παρόρμησις τῶν φυλάρχων εἰς τὸ φιλοτιμεῖσθαι\n\t\t\t\t\t\tαὐτοὺς καλῶς παρεσκευασμένης ἕκαστον τῆς φυλῆς ἡγεῖσθαι, εἰ τοὺς\n\t\t\t\t\t\tἀμφὶ σὲ προδρόμους κοσμήσαις μὲν ὅπλοις ὡς κάλλιστα, ἀκοντίζειν δὲ μελετᾶν\n\t\t\t\t\t\tἐξαναγκάσαις ὡς μάλιστα, ἡγοῖο δὲ αὐτοῖς ἐπὶ τὸ ἀκόντιον αὐτὸς εὖ μάλα\n\t\t\t\t\t\tμεμελετηκώς. \n\t\t\t\t",
            "25":"\n\t\t\t\t\t εἰ δὲ καὶ ἆθλά τις δύναιτο προτιθέναι ταῖς φυλαῖς πάντων ὁπόσα ἀγαθὰ\n\t\t\t\t\t\tνομίζουσιν ἀσκεῖσθαι ἐν ταῖς θέαις ὑπὸ τοῦ ἱππικοῦ, τοῦτο πάντας οἶμαι\n\t\t\t\t\t\tἈθηναίους γε μάλιστʼ ἂν προτρέπειν εἰς φιλονικίαν. δῆλον δὲ τοῦτο καὶ ἐν\n\t\t\t\t\t\tτοῖς χοροῖς, ὡς μικρῶν ἄθλων ἕνεκεν πολλοὶ μὲν πόνοι, μεγάλαι δὲ δαπάναι\n\t\t\t\t\t\tτελοῦνται. τοὺς μέντοι κριτὰς τοιούτους δεῖ εὑρίσκειν παρʼ οἷς νικῶντες\n\t\t\t\t\t\tμάλιστʼ ἂν ἀγάλλοιντο. \n\t\t\t\t"
        },
        "1":{
            "0":"\n\t\t\t\t\t ἢν δὲ δή σοι ταῦτα πάντα ἐξησκημένοι ὦσιν οἱ\n\t\t\t\t\t\tἱππεῖς, δεῖ δήπου καὶ τάξιν τινὰ ἐπίστασθαι αὐτοὺς ἐξ ἧς καλλίστας μὲν θεοῖς\n\t\t\t\t\t\tπομπὰς πέμψουσι, κάλλιστα δὲ ἱππάσονται, ἄριστα δὲ μαχοῦνται, ἢν δέῃ, ῥᾷστα\n\t\t\t\t\t\tδὲ καὶ ἀταρακτότατα ὁδοὺς πορεύσονται καὶ διαβάσεις περάσουσιν. ᾗ τοίνυν\n\t\t\t\t\t\tχρώμενοι τάξει δοκοῦσιν ἄν μοι ταῦτα κάλλιστα διαπράττεσθαι, ταύτην νῦν ἤδη\n\t\t\t\t\t\tπειράσομαι δηλοῦν. \n\t\t\t\t",
            "1":"\n\t\t\t\t\t οὐκοῦν ὑπὸ μὲν τῆς πόλεως ὑπάρχουσι διῃρημέναι φυλαὶ δέκα . τούτων\n\t\t\t\t\t\tδʼ ἐγώ φημι χρῆναι πρῶτον μὲν δεκαδάρχους σὺν τῇ τῶν φυλάρχων ἑκάστου γνώμῃ\n\t\t\t\t\t\tκαταστῆσαι ἐκ τῶν ἀκμαζόντων τε καὶ φιλοτιμοτάτων καλόν τι ποιεῖν καὶ\n\t\t\t\t\t\tἀκούειν· καὶ τούτους μὲν πρωτοστάτας δεῖ εἶναι. \n\t\t\t\t",
            "2":"\n\t\t\t\t\t μετὰ δὲ τούτους ἴσους χρὴ τούτοις ἀριθμὸν ἐκ τῶν πρεσβυτάτων τε καὶ\n\t\t\t\t\t\tφρονιμωτάτων ἑλέσθαι οἵτινες τελευταῖοι τῶν δεκάδων ἔσονται. εἰ γὰρ δεῖ καὶ\n\t\t\t\t\t\tἀπεικάσαι, οὕτω καὶ σίδηρος μάλιστα διατέμνει σίδηρον, ὅταν τό τε ἡγούμενον\n\t\t\t\t\t\tτοῦ τομέως ἐρρωμένον ᾖ καὶ τὸ ἐπελαυνόμενον ἱκανόν. \n\t\t\t\t",
            "3":"\n\t\t\t\t\t τούς γε μὴν ἐν μέσῳ τῶν πρώτων καὶ τῶν τελευταίων, εἰ οἱ δεκάδαρχοι ἐπιστάτας\n\t\t\t\t\t\tἕλοιντο καὶ οἱ ἄλλοι ἐφέλοιντο, οὕτως εἰκὸς ἑκάστῳ πιστότατον τὸν ἐπιστάτην\n\t\t\t\t\t\tεἶναι. \n\t\t\t\t",
            "4":"\n\t\t\t\t\t τὸν μέντοι ἀφηγούμενον ἐκ παντὸς τρόπου δεῖ ἱκανὸν ἄνδρα καθιστάναι. ἀγαθὸς\n\t\t\t\t\t\tγὰρ ὤν, εἴτε ποτὲ δέοι ἐπὶ πολεμίους ἐλαύνειν, ἐγκελεύων ῥώμην ἂν ἐμβάλλοι\n\t\t\t\t\t\tτοῖς ἔμπροσθεν, εἴτʼ αὖ καὶ ἀποχωρεῖν καιρὸς συμβαίνοι, φρονίμως ἀφηγούμενος\n\t\t\t\t\t\tμᾶλλον ἄν, ὡς τὸ εἰκός, σῴζοι τοὺς φυλέτας. \n\t\t\t\t",
            "5":"\n\t\t\t\t\t οἱ μέντοι δεκάδαρχοι ἄρτιοι ὄντες πλείω ἴσα μέρη παρέχοιεν ἂν διαιρεῖν ἢ εἰ\n\t\t\t\t\t\tπεριττοὶ εἶεν. αὕτη δέ μοι ἡ τάξις ἀρέσκει διὰ τάδε, ὅτι πρῶτον μὲν οἱ\n\t\t\t\t\t\tπρωτοστάται πάντες ἄρχοντες γίγνονται· οἱ δʼ αὐτοὶ ἄνδρες ὅταν ἄρχωσι,\n\t\t\t\t\t\tμᾶλλόν πως οἴονται ἑαυτοῖς προσήκειν καλόν τι ποιεῖν ἢ ὅταν ἰδιῶται ὦσιν·\n\t\t\t\t\t\tἔπειτα δὲ καὶ ὅταν πρακτέον τι ᾖ, τὸ παραγγέλλειν μὴ ἰδιώταις ἀλλʼ ἄρχουσι\n\t\t\t\t\t\tπολὺ ἁνυτικώτερον. \n\t\t\t\t",
            "6":"\n\t\t\t\t\t τεταγμένων γε μὴν οὕτω χρή, ὥσπερ καὶ τοῖς φυλάρχοις προαγορεύεται ἡ χώρα ὑπὸ\n\t\t\t\t\t\tτοῦ ἱππάρχου ἐν ᾗ ἑκάστῳ ἐλατέον, οὕτω καὶ τοῖς δεκαδάρχοις παρηγγέλθαι ὑπὸ\n\t\t\t\t\t\tτῶν φυλάρχων ὅπῃ πορευτέον ἑκάστῳ. οὕτω γὰρ προειρημένων πολὺ εὐτακτοτέρως\n\t\t\t\t\t\tἂν ἔχοι ἢ εἰ ὥσπερ ἐκ θεάτρου ὡς ἂν τύχωσιν ἀπιόντες λυποῦσιν ἀλλήλους. \n\t\t\t\t",
            "7":"\n\t\t\t\t\t καὶ μάχεσθαι δὲ μᾶλλον ἐθέλουσιν οἵ τε πρῶτοι, ἤν τι ἐκ τοῦ πρόσθεν\n\t\t\t\t\t\tπροσπίπτῃ, ὅταν εἰδῶσιν ὅτι αὕτη ἡ χώρα αὐτῶν, καὶ οἱ τελευταῖοι, ἤν τι\n\t\t\t\t\t\tὄπισθεν ἐπιφαίνηται, ἐπιστάμενοι ὅτι αἰσχρὸν λιπεῖν τὴν τάξιν. \n\t\t\t\t",
            "8":"\n\t\t\t\t\t ἄτακτοι δʼ ὄντες ἀλλήλους μὲν ταράττουσι καὶ ἐν στεναῖς ὁδοῖς καὶ ἐν\n\t\t\t\t\t\tδιαβάσεσι, τοῖς δὲ πολεμίοις οὐδεὶς ἑκὼν ἑαυτὸν τάττει μάχεσθαι. καὶ ταῦτα\n\t\t\t\t\t\tμὲν δὴ πάντα ὑπάρχειν δεῖ ἐκπεπονημένα πᾶσι τοῖς ἱππεῦσιν, εἰ μέλλουσιν\n\t\t\t\t\t\tἀπροφάσιστοι ἔσεσθαι συνεργοὶ τῷ ἡγουμένῳ. \n\t\t\t\t"
        },
        "2":{
            "0":"\n\t\t\t\t\t τῶνδέ γε μὴν αὐτῷ ἤδη μέλειν δεῖ τῷ ἱππάρχῳ·\n\t\t\t\t\t\tπρῶτον μὲν ὅπως καλλιερήσει τοῖς θεοῖς ὑπὲρ τοῦ ἱππικοῦ, ἔπειτα ὅπως τὰς\n\t\t\t\t\t\tπομπὰς ἐν ταῖς ἑορταῖς ἀξιοθεάτους ποιήσει, ἔτι δὲ καὶ τἆλλα ὅσα\n\t\t\t\t\t\tἐπιδεικνύναι δεῖ τῇ πόλει ὅπως ᾗ δυνατὸν κάλλιστα ἐπιδείξει, τά τε ἐν\n\t\t\t\t\t\tἈκαδημείᾳ καὶ τὰ ἐν Λυκείῳ καὶ τὰ Φαληροῖ καὶ τὰ ἐν τῷ ἱπποδρόμῳ. καὶ ταῦτα\n\t\t\t\t\t\tμὲν ἄλλα ὑπομνήματα· ὡς δὲ τούτων ἕκαστα κάλλιστʼ ἂν πράττοιτο, νῦν αὐτὰ\n\t\t\t\t\t\tταῦτα λέξω. \n\t\t\t\t",
            "1":"\n\t\t\t\t\t τὰς μὲν οὖν πομπὰς οἴομαι ἂν καὶ τοῖς θεοῖς\n\t\t\t\t\t\tκεχαρισμενωτάτας καὶ τοῖς θεαταῖς εἶναι εἰ, ὅσων ἱερὰ καὶ ἀγάλματα ἐν τῇ\n\t\t\t\t\t\tἀγορᾷ ἐστι, ταῦτα ἀρξάμενοι ἀπὸ τῶν Ἑρμῶν κύκλῳ περὶ τὴν ἀγορὰν καὶ τὰ\n\t\t\t\t\t\t\tἱερὰ περιελαύνοιεν τιμῶντες τοὺς θεούς. καὶ ἐν τοῖς Διονυσίοις δὲ\n\t\t\t\t\t\tοἱ χοροὶ προσεπιχαρίζονται ἄλλοις τε θεοῖς καὶ τοῖς δώδεκα χορεύοντες.\n\t\t\t\t\t\tἐπειδὰν δὲ πάλιν πρὸς τοῖς Ἑρμαῖς γένωνται περιεληλακότες, ἐντεῦθεν καλόν\n\t\t\t\t\t\tμοι δοκεῖ εἶναι κατὰ φυλὰς εἰς τάχος ἀνιέναι τοὺς ἵππους μέχρι τοῦ\n\t\t\t\t\t\tἘλευσινίου. \n\t\t\t\t",
            "2":"\n\t\t\t\t\t οὐδὲ δόρατα μὴν παραλείψω ὡς ἥκιστα ἂν ἀλλήλοις ἐπαλλάττοιτο. δεῖ γὰρ μεταξὺ\n\t\t\t\t\t\tτοῖν ὤτοιν τοῦ ἵππου ἕκαστον σχεῖν, εἰ μέλλει φοβερά τε καὶ εὐκρινῆ ἔσεσθαι\n\t\t\t\t\t\tκαὶ ἅμα πολλὰ φανεῖσθαι. \n\t\t\t\t",
            "3":"\n\t\t\t\t\t ἐπειδὰν δὲ τῆς εἰς τάχος διελάσεως λήξωσι, τὴν ἄλλην καλὸν ἤδη σχέδην εἰς τὰ\n\t\t\t\t\t\tἱερά, ᾗπερ καὶ πρόσθεν, διελαύνειν. καὶ οὕτως ὅσα ἔστιν ἡδέα ἰδεῖν ἐν ἵππῳ\n\t\t\t\t\t\tἀναβεβαμένῳ πάντα ἐπιδεδειγμένα ἔσται καὶ τοῖς θεοῖς καὶ τοῖς ἀνθρώποις.\n\t\t\t\t\t \n\t\t\t\t",
            "4":"\n\t\t\t\t\t καὶ ὅτι μὲν ταῦτα οὐκ εἰθισμένοι ποιεῖν οἱ ἱππεῖς εἰσιν οἶδα· γιγνώσκω δὲ ὅτι\n\t\t\t\t\t\tἀγαθὰ καὶ καλὰ καὶ τοῖς θεαταῖς ἡδέα ἔσται. αἰσθάνομαι δὲ καὶ ἄλλα\n\t\t\t\t\t\tἀγωνίσματα τοὺς ἱππέας κεκαινουργηκότας, ἐπειδὴ οἱ ἵππαρχοι ἱκανοὶ ἐγένοντο\n\t\t\t\t\t\tπεῖσαι ἃ ἐβουλήθησαν. \n\t\t\t\t",
            "5":"\n\t\t\t\t\t ὅταν γε μὴν πρὸ τοῦ ἀκοντισμοῦ διελαύνωσιν ἐν Λυκείῳ, καλὸν ἑκατέρας τὰς\n\t\t\t\t\t\tπέντε φυλὰς ἐπὶ τοῦ μετώπου ἐλαύνειν, ὥσπερ εἰς μάχην ἡγουμένου\n\t\t\t\t\t\tτοῦ ἱππάρχου καὶ τῶν φυλάρχων ἐν τοιαύτῃ τάξει ἀφʼ ἧς πληρώσεται τοῦ δρόμου\n\t\t\t\t\t\tτὸ πλάτος. \n\t\t\t\t",
            "6":"\n\t\t\t\t\t ἐπειδὰν δʼ ὑπερβάλωσι τὸ κεφάλαιον τοῦ ἀντιπροσώπου θεάτρου, χρήσιμον ἂν\n\t\t\t\t\t\tοἴομαι φανῆναι καὶ εἰ καθʼ ὁπόσους μέτριον εἰς τὸ κάταντες δυναμένους ταχὺ\n\t\t\t\t\t\tἐλαύνειν ἐπιδείξαις τοὺς ἱππέας. \n\t\t\t\t",
            "7":"\n\t\t\t\t\t οὐ μέντοι ἀγνοῶ ὅτι, ἢν μὲν πιστεύωσι δυνήσεσθαι ταχὺ ἐλαύνειν, πάνυ ἂν ἡδέως\n\t\t\t\t\t\tἐπιδείξαιντο· ἢν δὲ ἀμελέτητοι ὦσιν, ὁρᾶν χρὴ ὅπως μὴ οἱ πολέμιοι αὐτοὺς\n\t\t\t\t\t\tτοῦτο δρᾶν ἀναγκάσουσιν. \n\t\t\t\t",
            "8":"\n\t\t\t\t\t ἔν γε μὴν ταῖς δοκιμασίαις ἡ μὲν τάξις εἴρηται\n\t\t\t\t\t\tμεθʼ ἧς ἂν κάλλιστα ἱππάζοιντο. ἢν δὲ ὁ ἡγούμενος, ἤνπερ ἔχῃ δυνατὸν ἵππον,\n\t\t\t\t\t\tἐν τῷ ἔξωθεν ἀεὶ στίχῳ περιφέρηται, οὕτως αὐτὸς μὲν ἀεὶ ταχὺ ἐλᾷ καὶ οἱ σὺν\n\t\t\t\t\t\tαὐτῷ ἔξωθεν γιγνόμενοι πάλιν αὖ ταχὺ ἐλῶσιν· ὥστε ἡ μὲν βουλὴ ἀεὶ τὸ ταχὺ\n\t\t\t\t\t\tἐλαυνόμενον θεάσεται, οἱ δὲ ἵπποι οὐκ ἀπεροῦσιν ἐν μέρει ἀναπαυόμενοι. \n\t\t\t\t",
            "9":"\n\t\t\t\t\t ὅταν γε μὴν ἐν τῷ ἱπποδρόμῳ ἡ ἐπίδειξις ᾖ, καλὸν μὲν οὕτω πρῶτον τάξασθαι ὡς\n\t\t\t\t\t\tἂν ἐπὶ μετώπου ἐμπλήσαντες ἵππων τὸν ἱππόδρομον ἐξελάσειαν τοὺς ἐκ τοῦ μέσου\n\t\t\t\t\t\tἀνθρώπους· \n\t\t\t\t",
            "10":"\n\t\t\t\t\t καλὸν δʼ, ἐπεὶ αἱ φυλαὶ ἐν τῇ ἀνθιππασίᾳ φεύγουσί τε ἀλλήλας καὶ διώκουσι\n\t\t\t\t\t\tταχέως, ὅταν οἱ ἵππαρχοι ἡγῶνται ταῖς πέντε φυλαῖς, ἑκατέρας διελαύνειν τὰς\n\t\t\t\t\t\tφυλὰς διʼ ἀλλήλων. ταύτης γὰρ τῆς θέας τό τε ἀντιμετώπους προσελαύνειν\n\t\t\t\t\t\tἀλλήλοις γοργόν, τό τε διελάσαντας τὸν ἱππόδρομον ἀντίους πάλιν στῆναι\n\t\t\t\t\t\tἀλλήλοις σεμνόν, \n\t\t\t\t",
            "11":"\n\t\t\t\t\t καὶ τὸ ὑπὸ σάλπιγγος αὖ τὸ δεύτερον θᾶττον ἐπελαύνειν καλόν. στάντας δὲ ἤδη\n\t\t\t\t\t\tτὸ τρίτον αὖ ὑπὸ τῆς σάλπιγγος χρὴ τάχιστα ἀλλήλοις ἐπελαύνειν, καὶ\n\t\t\t\t\t\tδιελάσαντας εἰς κατάλυσιν ἤδη ἐπὶ φάλαγγος ἅπαντας καταστάντας, ὥσπερ\n\t\t\t\t\t\tεἰώθατε, πρὸς τὴν βουλὴν προσελαύνειν. \n\t\t\t\t",
            "12":"\n\t\t\t\t\t ταῦτά μοι δοκεῖ πολεμικώτερά τε φαίνεσθαι ἂν καὶ καινότερα. τὸ δὲ βραδύτερον\n\t\t\t\t\t\tμὲν τῶν φυλάρχων ἐλαύνειν, τὸν δʼ αὐτὸν τρόπον ἐκείνοις ἱππεύειν, οὐκ ἄξιον\n\t\t\t\t\t\tἱππαρχίας. \n\t\t\t\t",
            "13":"\n\t\t\t\t\t ὅταν γε μὴν ἐν τῷ ἐπικρότῳ ἐν Ἀκαδημέᾳ ἱππεύειν δέῃ, ἔχω τάδε παραινέσαι· εἰς\n\t\t\t\t\t\tμὲν τὸ μὴ ἀποκρούεσθαι ἀπὸ τῶν ἵππων, ὑπτίους ἀναπεπτωκότας ἐλαύνειν, εἰς δὲ\n\t\t\t\t\t\tτὸ μὴ πίπτειν, τοὺς ἵππους ὑπολαμβάνειν ἐν ταῖς ἀναστροφαῖς. τὰ μέντοι ὀρθὰ\n\t\t\t\t\t\tταχὺ ἐλαύνειν χρή· οὕτω γὰρ τὸ ἀσφαλὲς καὶ τὸ καλὸν θεάσεται ἡ βουλή. \n\t\t\t\t"
        },
        "3":{
            "0":"\n\t\t\t\t\t ἔν γε μὴν ταῖς πορείαις ἀεὶ δεῖ τὸν ἵππαρχον\n\t\t\t\t\t\tπρονοεῖν ὅπως ἀναπαύῃ μὲν τῶν ἵππων τὰς ἕδρας, ἀναπαύῃ δὲ τοὺς ἱππέας τῷ\n\t\t\t\t\t\tβαδίζειν, μέτριον μὲν ὀχοῦντα, μέτριον δὲ πεζοποροῦντα. τοῦ δὲ μετρίου\n\t\t\t\t\t\tἐννοῶν οὐκ ἂν ἁμαρτάνοις· αὐτὸς γὰρ μέτρον ἕκαστος τοῦ μὴ λαθεῖν\n\t\t\t\t\t\tὑπερπονοῦντας. \n\t\t\t\t",
            "1":"\n\t\t\t\t\t ὅταν μέντοι ἀδήλου ὄντος εἰ πολεμίοις ἐντεύξῃ πορεύῃ ποι, κατὰ μέρος χρὴ τὰς\n\t\t\t\t\t\tφυλὰς ἀναπαύειν. χαλεπὸν γὰρ εἰ πᾶσι καταβεβηκόσι πλησιάσειαν οἱ πολέμιοι.\n\t\t\t\t\t \n\t\t\t\t",
            "2":"\n\t\t\t\t\t καὶ ἢν μέν γε διὰ στενῶν ὁδῶν ἐλαύνῃς, ἀπὸ παραγγέλσεως εἰς κέρας ἡγητέον· ἢν\n\t\t\t\t\t\tδὲ πλατείαις ἐπιτυγχάνῃς ὁδοῖς, ἀπὸ παραγγέλσεως αὖ πλατυντέον τῆς φυλῆς\n\t\t\t\t\t\tἑκάστης τὸ μέτωπον· ὅταν γε μὴν εἰς πεδίον ἀφικνῆσθε, ἐπὶ φάλαγγος πάσας τὰς\n\t\t\t\t\t\tφυλὰς ἀκτέον. ἀγαθὸν γὰρ καὶ μελέτης ἕνεκα ταῦτα ποιεῖν καὶ τοῦ\n\t\t\t\t\t\tἥδιον διαπερᾶν τὰς ὁδοὺς ποικίλλοντας ἱππικαῖς τάξεσι τὰς πορείας. \n\t\t\t\t",
            "3":"\n\t\t\t\t\t ὅταν μέντοι ἔξω τῶν ὁδῶν διὰ δυσχωριῶν ἐλαύνητε, μάλα χρήσιμον καὶ ἐν πολεμίᾳ\n\t\t\t\t\t\tκαὶ ἐν φιλίᾳ προελαύνειν τῆς φυλῆς ἑκάστης τῶν ὑπηρετῶν οἵτινες, ἢν ἀπόροις\n\t\t\t\t\t\tνάπαις ἐντυγχάνωσι, παριόντες ἐπὶ τὰ εὔπορα δηλώσουσι τοῖς ἱππεῦσιν ᾗ χρὴ\n\t\t\t\t\t\tτὴν ἔλασιν ποιεῖσθαι, ὡς μὴ ὅλαι αἱ τάξεις πλανῶνται. \n\t\t\t\t",
            "4":"\n\t\t\t\t\t ἢν δὲ διʼ ἐπικινδύνων ἐλαύνητέ που, φρονίμου ἱππάρχου τὸ τῶν προόδων ἄλλους\n\t\t\t\t\t\tπροόδους διερευνωμένους προηγεῖσθαι (τὸ γὰρ ὡς ἐκ πλείστου προαισθάνεσθαι\n\t\t\t\t\t\tπολεμίων χρήσιμον καὶ πρὸς τὸ ἐπιθέσθαι καὶ πρὸς τὸ φυλάξασθαι), καὶ τὸ\n\t\t\t\t\t\tἀναμένειν δὲ ἐπὶ ταῖς διαβάσεσιν, ὡς μὴ κατακόπτωσι τοὺς ἵππους οἱ\n\t\t\t\t\t\tτελευταῖοι τὸν ἡγεμόνα διώκοντες. ἴσασι μὲν οὖν ταῦτα σχεδὸν ἅπαντες,\n\t\t\t\t\t\tκαρτερεῖν δʼ ἐπιμελούμενοι οὐ πολλοὶ ἐθέλουσι. \n\t\t\t\t",
            "5":"\n\t\t\t\t\t προσήκει δὲ ἱππάρχῳ ἔτι ἐν εἰρήνῃ ἐπιμελεῖσθαι\n\t\t\t\t\t\tὅπως ἐμπείρως ἕξει τῆς τε πολεμίας καὶ τῆς φιλίας χώρας· ἢν δʼ ἄρα αὐτὸς\n\t\t\t\t\t\tἀπείρως ἔχῃ, τῶν ἄλλων γε δὴ τοὺς ἐπιστημονεστάτους ἑκάστων τόπων\n\t\t\t\t\t\tπαραλαμβάνειν. πολὺ γὰρ διαφέρει ἡγούμενος ὁ εἰδὼς τὰς ὁδοὺς τοῦ μὴ εἰδότος,\n\t\t\t\t\t\tκαὶ ἐπιβουλεύων δὲ πολεμίοις ὁ εἰδὼς τοὺς τόπους τοῦ μὴ εἰδότος πολὺ\n\t\t\t\t\t\tδιαφέρει. \n\t\t\t\t",
            "6":"\n\t\t\t\t\t καὶ κατασκόπων δὲ πρὶν πόλεμον εἶναι δεῖ μεμεληκέναι, ὅπως ἔσονται καὶ ἐκ\n\t\t\t\t\t\tπόλεων ἀμφοτέροις φιλίων καὶ ἐξ ἐμπόρων· πᾶσαι γὰρ αἱ πόλεις τοὺς εἰσάγοντάς\n\t\t\t\t\t\tτι ἀεὶ ὡς εὐμενεῖς δέχονται· καὶ ψευδαυτόμολοι δʼ ἔστιν ὅτε χρήσιμον. \n\t\t\t\t",
            "7":"\n\t\t\t\t\t οὐ μέντοι τοῖς γε κατασκόποις δεῖ ποτε πιστεύοντα φυλακῆς ἀμελεῖν, ἀλλʼ ἀεὶ\n\t\t\t\t\t\tοὕτως κατεσκευάσθαι χρή, ὥσπερ ἢν ἥξοντες εἰσηγγελμένοι ὦσιν οἱ πολέμιοι.\n\t\t\t\t\t\tκαὶ γὰρ ἢν πάνυ πιστοὶ ὦσιν οἱ κατάσκοποι, χαλεπὸν ἐν καιρῷ ἀπαγγέλλειν·\n\t\t\t\t\t\tπολλὰ γὰρ ἐν πολέμῳ τὰ ἐμπόδια συμπίπτει. \n\t\t\t\t",
            "8":"\n\t\t\t\t\t τάς γε μὴν ἐξαγωγὰς τοῦ ἱππικοῦ ἧττον ἂν οἱ πολέμιοι αἰσθάνοιντο, εἰ ἀπὸ\n\t\t\t\t\t\tπαραγγέλσεως γίγνοιντο μᾶλλον ἢ εἰ ὑπὸ κήρυκος ἢ εἰ ἀπὸ προγραφῆς. ἀγαθὸν\n\t\t\t\t\t\tοὖν καὶ τὸ πρὸς τὸ διὰ παραγγέλσεως ἐξάγειν τὸ δεκαδάρχους\n\t\t\t\t\t\tκαθιστάναι, καὶ ἐπὶ τοῖς δεκαδάρχοις πεμπαδάρχους, ἵνα ὡς\n\t\t\t\t\t\tἐλαχίστοις ἕκαστος παραγγέλλῃ· \n\t\t\t\t",
            "9":"\n\t\t\t\t\t καὶ τὸ μέτωπον δὲ οὕτως μηκύνοιεν ἂν τῆς τάξεως ἀταράκτως οἱ πεμπάδαρχοι\n\t\t\t\t\t\tπαράγοντες, ὁπότε τούτου καιρὸς εἴη. ὅταν γε μὴν προφυλάττειν δέῃ, ἐγὼ μὲν\n\t\t\t\t\t\tἀεὶ ἐπαινῶ τὰς κρυπτὰς σκοπάς τε καὶ φυλακάς· οὕτω γὰρ ἅμα μὲν τῶν φίλων\n\t\t\t\t\t\tφυλακαὶ γίγνονται, ἅμα δὲ τοῖς πολεμίοις ἐνέδραι κατασκευάζονται. \n\t\t\t\t",
            "10":"\n\t\t\t\t\t καὶ αὐτοὶ μὲν δυσεπιβουλευτότεροί εἰσιν ἀφανεῖς ὄντες, τοῖς δὲ πολεμίοις\n\t\t\t\t\t\tφοβερώτεροι. τὸ γὰρ εἰδέναι μὲν ὅτι εἰσί που φυλακαί, ὅπου δʼ εἰσὶ καὶ\n\t\t\t\t\t\tὁπόσαι μὴ εἰδέναι, τοῦτο θαρσεῖν μὲν κωλύει τοὺς πολεμίους, ὑποπτεύειν δὲ\n\t\t\t\t\t\tἀναγκάζει πάντα τὰ χωρία· αἱ δὲ φανεραὶ φυλακαὶ δῆλα παρέχουσι καὶ τὰ δεινὰ\n\t\t\t\t\t\tκαὶ τὰ εὐθαρσῆ. \n\t\t\t\t",
            "11":"\n\t\t\t\t\t ἔτι δὲ τῷ μὲν κρυπτὰς ἔχοντι φυλακὰς ἐξέσται μὲν φανεροῖς ὀλίγοις\n\t\t\t\t\t\tἔμπροσθεν τῶν κρυπτῶν φυλάττοντα πειρᾶσθαι τοὺς πολεμίους εἰς ἐνέδρας\n\t\t\t\t\t\tὑπάγειν· ἀγρευτικὸν δὲ καὶ ὄπισθεν τῶν κρυπτῶν ἄλλοις φανεροῖς ἔστιν ὅτε\n\t\t\t\t\t\tφυλάττειν· καὶ τοῦτο γὰρ ἐξαπατητικὸν τῶν πολεμίων ὁμοίως τῷ πρόσθεν\n\t\t\t\t\t\tεἰρημένῳ. \n\t\t\t\t",
            "12":"\n\t\t\t\t\t ἀλλὰ μὴν φρονίμου γε ἄρχοντος καὶ τὸ μήποτε\n\t\t\t\t\t\tκινδυνεύειν ἑκόντα, πλὴν ὅπου ἂν πρόδηλον ᾖ ὅτι πλέον ἕξει τῶν πολεμίων· τὸ\n\t\t\t\t\t\tδὲ ὑπηρετεῖν τὰ ἥδιστα τοῖς πολεμίοις προδοσία τῶν ξυμμάχων δικαίως ἂν\n\t\t\t\t\t\tμᾶλλον ἢ ἀνδρεία κρίνοιτο. \n\t\t\t\t",
            "13":"\n\t\t\t\t\t σῶφρον δὲ καὶ τὸ ἐκεῖσε ὁρμᾶν ὅπου ἂν ἀσθενῆ τὰ τῶν πολεμίων ᾖ, κἂν πρόσω\n\t\t\t\t\t\tὄντα τυγχάνῃ. τὸ γὰρ σφόδρα πονῆσαι ἀκινδυνότερον ἢ πρὸς τοὺς κρείττους\n\t\t\t\t\t\tἀγωνίζεσθαι. \n\t\t\t\t",
            "14":"\n\t\t\t\t\t ἢν δέ πῃ εἰς μέσον φιλίων τειχέων εἰσίωσιν οἱ πολέμιοι, κἂν πολὺ κρείττους\n\t\t\t\t\t\tὄντες, καλὸν μὲν ἐντεῦθεν ἐπιχειρεῖν ὁποτέρωθι ἂν λελήθῃς παρών, καλὸν δὲ\n\t\t\t\t\t\tκαὶ ἅμα ἀμφοτέρωθεν. ὅταν γὰρ οἱ ἕτεροι ἀποχωρῶσιν, οἱ ἐκ τοῦ ἐπὶ θάτερα\n\t\t\t\t\t\tἐλαύνοντες ταράττοιεν μὲν ἂν τοὺς πολεμίους, σῴζοιεν δʼ ἂν τοὺς φίλους. \n\t\t\t\t",
            "15":"\n\t\t\t\t\t καὶ τὸ μὲν διὰ κατασκόπων πειρᾶσθαι εἰδέναι τὰ τῶν πολεμίων πάλαι εἴρηται ὡς\n\t\t\t\t\t\tἀγαθόν ἐστιν· ἐγὼ δὲ πάντων ἄριστον νομίζω εἶναι τὸ αὐτὸν πειρᾶσθαι, ἢν ᾖ\n\t\t\t\t\t\tποθεν ἐξ ἀσφαλοῦς, θεώμενον τοὺς πολεμίους ἀθρεῖν ἤν τι ἁμαρτάνωσι. \n\t\t\t\t",
            "16":"\n\t\t\t\t\t καὶ τὸ μὲν κλαπῆναι δυνατὸν πέμπειν χρὴ τοὺς ἐπιτηδείους κλέψοντας, τὸ δʼ\n\t\t\t\t\t\tἁρπασθῆναι ἐγχωροῦν ἐφιέναι τοὺς ἁρπάσοντας. ἢν δὲ πορευομένων ποι τῶν\n\t\t\t\t\t\tπολεμίων ἀπαρτᾶταί τι ἀσθενέστερον τῆς αὑτοῦ δυνάμεως ἢ θαρροῦν\n\t\t\t\t\t\tἀποσκεδαννύηται, οὐδὲ τοῦτο χρὴ λανθάνειν· ἀεὶ μέντοι τῷ \n\t\t\t\t\t\tἰσχυροτέρῳ τὸ ἀσθενέστερον θηρᾶν. \n\t\t\t\t",
            "17":"\n\t\t\t\t\t δυνατὸν δὲ προσέχοντι τὸν νοῦν ταῦτα καταμανθάνειν, ἐπεὶ καὶ τὰ\n\t\t\t\t\t\tβραχυγνωμονέστερα ἀνθρώπου θηρία, οἵ τε ἴκτινοι δύνανται ὃ ἂν ἀφύλακτον ᾖ\n\t\t\t\t\t\tἀφαρπάσαντες εἰς τὸ ἀσφαλὲς ἀποχωρεῖν πρὶν ληφθῆναι, καὶ οἱ λύκοι δὲ τά τε\n\t\t\t\t\t\tἐρημούμενα φυλακῆς ἀγρεύουσι καὶ τὰ ἐν τοῖς δυσοράτοις κλέπτουσι, \n\t\t\t\t",
            "18":"\n\t\t\t\t\t κἂν μεταθέων γέ τις ἐπιγίγνηται κύων, ἢν μὲν ἥττων ᾖ, τούτῳ ἐπιτίθεται, ἢν δὲ\n\t\t\t\t\t\tκρείττων, ἀποσπάσας ὅ τι ἂν ἔχῃ ἀποχωρεῖ. ὅταν δέ γε φυλακῆς καταφρονήσωσι\n\t\t\t\t\t\tλύκοι, τάξαντες ἑαυτῶν τοὺς μὲν ἀπελάσαι τὴν φυλακήν, τοὺς δὲ ἁρπάζειν, οὕτω\n\t\t\t\t\t\tτὰ ἐπιτήδεια πορίζονται. \n\t\t\t\t",
            "19":"\n\t\t\t\t\t θηρίων γε μὴν δυναμένων τὰ τοιαῦτα φρονίμως λῄζεσθαι, πῶς οὐκ ἄνθρωπόν γε\n\t\t\t\t\t\tὄντα εἰκὸς σοφώτερον τούτων φαίνεσθαι ἃ καὶ αὐτὰ τέχνῃ ὑπʼ ἀνθρώπου\n\t\t\t\t\t\tἁλίσκεται; \n\t\t\t\t"
        },
        "4":{
            "0":"\n\t\t\t\t\t κἀκεῖνό γε μὴν εἰδέναι ἱππικοῦ ἀνδρός, ἐκ\n\t\t\t\t\t\tπόσου ἂν ἵππος πεζὸν ἕλοι καὶ ἐξ ὁπόσου βραδεῖς ἵπποι ταχεῖς ἂν ἀποφύγοιεν.\n\t\t\t\t\t\tἱππαρχικὸν δὲ καὶ χωρία γιγνώσκειν ἔνθα πεζοὶ κρείττους ἱππέων καὶ ἔνθα\n\t\t\t\t\t\tπεζῶν κρείττους ἱππῆς. \n\t\t\t\t",
            "1":"\n\t\t\t\t\t χρὴ δὲ μηχανητικὸν εἶναι καὶ τοῦ πολλοὺς μὲν φαίνεσθαι τοὺς ὀλίγους ἱππέας,\n\t\t\t\t\t\tπάλιν δʼ ὀλίγους τοὺς πολλούς, καὶ τοῦ δοκεῖν παρόντα μὲν ἀπεῖναι, ἀπόντα δὲ\n\t\t\t\t\t\tπαρεῖναι, καὶ τοῦ μὴ τὰ τῶν πολεμίων μόνον κλέπτειν ἐπίστασθαι, ἀλλὰ καὶ\n\t\t\t\t\t\tτοὺς ἑαυτοῦ ἱππέας ἅμα κλέπτοντα ἐξ ἀπροσδοκήτου τοῖς πολεμίοις ἐπιτίθεσθαι.\n\t\t\t\t\t \n\t\t\t\t",
            "2":"\n\t\t\t\t\t ἀγαθὸν δὲ μηχάνημα καὶ τὸ δύνασθαι, ὅταν μὲν τὰ ἑαυτοῦ ἀσθενῶς ἔχῃ, φόβον\n\t\t\t\t\t\tπαρασκευάζειν τοῖς πολεμίοις ὡς μὴ ἐπίθωνται, ὅταν δʼ ἐρρωμένως, θάρσος\n\t\t\t\t\t\tαὐτοῖς ἐμποιεῖν ὡς ἐγχειρῶσιν. οὕτω γὰρ αὐτὸς μὲν ἂν ἥκιστα κακῶς πάσχοις,\n\t\t\t\t\t\tτοὺς δὲ πολεμίους μάλιστʼ ἂν ἁμαρτάνοντας λαμβάνοις. \n\t\t\t\t",
            "3":"\n\t\t\t\t\t ὅπως δὲ μὴ προστάττειν δοκῶ ἀδύνατα, γράψω καὶ\n\t\t\t\t\t\tὡς ἂν γίγνοιτο τὰ δοκοῦντα αὐτῶν χαλεπώτατα εἶναι. τὸ μὲν τοίνυν μὴ\n\t\t\t\t\t\tσφάλλεσθαι ἐγχειροῦντα διώκειν ἢ ἀποχωρεῖν ἐμπειρία ποιεῖ ἵππων δυνάμεως.\n\t\t\t\t\t\tπῶς δʼ ἂν ἐμπείρως ἔχοις; εἰ προσέχοις τὸν νοῦν ἐν ταῖς μετὰ φιλίας\n\t\t\t\t\t\tἀνθιππασίαις οἷοι ἀποβαίνουσιν ἐκ τῶν διώξεων τε καὶ φυγῶν. \n\t\t\t\t",
            "4":"\n\t\t\t\t\t ὅταν μέντοι βούλῃ τοὺς ἱππέας πολλοὺς φαίνεσθαι, ἓν μὲν πρῶτον ὑπαρχέτω,\n\t\t\t\t\t\tἤνπερ ἐγχωρῇ, μὴ ἐγγὺς τῶν πολεμίων ἐγχειρεῖν ἐξαπατᾶν· καὶ γὰρ ἀσφαλέστερον\n\t\t\t\t\t\tτὸ πρόσω καὶ ἀπατητικώτερον. ἔπειτα δὲ χρὴ εἰδέναι ὅτι ἁθρόοι μὲν ἵπποι\n\t\t\t\t\t\tπολλοὶ φαίνονται διὰ τὸ μέγεθος τοῦ ζῴου, διασπειρόμενοι δʼ εὐαρίθμητοι\n\t\t\t\t\t\tγίγνονται. \n\t\t\t\t",
            "5":"\n\t\t\t\t\t ἔτι δʼ ἂν πλέον σοι τὸ ἱππικὸν τοῦ ὄντος φαίνοιτο, εἰ τοὺς ἱπποκόμους εἰς\n\t\t\t\t\t\tτοὺς ἱππέας ἐνισταίης μάλιστα μὲν δόρατα, εἰ δὲ μή, ὅμοια δόρασιν ἔχοντας,\n\t\t\t\t\t\tἤν τε ἑστηκὸς ἐπιδεικνύῃς τὸ ἱππικὸν ἤν τε παράγῃς· ἀνάγκη γὰρ τὸν ὄγκον τῆς\n\t\t\t\t\t\tτάξεως οὕτω μείζω τε καὶ πυκνότερον φαίνεσθαι. \n\t\t\t\t",
            "6":"\n\t\t\t\t\t ἢν δʼ αὖ τοὺς πολλοὺς ὀλίγους βούλῃ δοκεῖν εἶναι, ἢν μέν σοι χωρία ὑπάρχῃ οἷα\n\t\t\t\t\t\tσυγκρύπτειν, δῆλον ὅτι τοὺς μὲν ἐν τῷ φανερῷ ἔχων, τοὺς δʼ εἰς τὸ ἄδηλον\n\t\t\t\t\t\tἀποκρύπτων κλέπτοις ἂν τοὺς ἱππέας· ἢν δὲ πᾶν καταφανὲς ᾖ τὸ χωρίον, δεκάδας\n\t\t\t\t\t\tχρὴ στοιχούσας ποιήσαντα διαλειπούσας παράγειν, καὶ τοὺς μὲν πρὸς τῶν\n\t\t\t\t\t\tπολεμίων ἱππέας ἑκάστης δεκάδος ὀρθὰ τὰ δόρατα ἔχειν, τοὺς δʼ ἄλλους ταπεινὰ\n\t\t\t\t\t\tκαὶ μὴ ὑπερφανῆ. \n\t\t\t\t",
            "7":"\n\t\t\t\t\t φοβεῖν γε μὴν τοὺς πολεμίους καὶ ψευδενέδρας οἷόν τε καὶ ψευδοβοηθείας καὶ\n\t\t\t\t\t\tψευδαγγελίας ποιοῦντα. θαρσοῦσι δὲ μάλιστα πολέμιοι, ὅταν ὄντα \n\t\t\t\t\t\tτοῖς ἐναντίοις πράγματα καὶ ἀσχολίας πυνθάνωνται. \n\t\t\t\t",
            "8":"\n\t\t\t\t\t τούτων δὲ γεγραμμένων μηχανᾶσθαι αὐτὸν χρὴ πρὸς τὸ παρὸν ἀεὶ ἀπατᾶν· ὄντως\n\t\t\t\t\t\tγὰρ οὐδὲν κερδαλεώτερον ἀπάτης ἐν πολέμῳ. \n\t\t\t\t",
            "9":"\n\t\t\t\t\t ὁπότε γὰρ καὶ οἱ παῖδες, ὅταν παίζωσι ποσίνδα, δύνανται ἀπατᾶν προΐσχοντες\n\t\t\t\t\t\tὥστε ὀλίγους τʼ ἔχοντες πολλοὺς δοκεῖν ἔχειν καὶ πολλοὺς προέχοντες ὀλίγους\n\t\t\t\t\t\tφαίνεσθαι ἔχειν, πῶς οὐκ ἄνδρες γε τῷ ἐξαπατᾶν προσέχοντες τὸν νοῦν δύναιντʼ\n\t\t\t\t\t\tἂν τοιαῦτα μηχανᾶσθαι; \n\t\t\t\t",
            "10":"\n\t\t\t\t\t καὶ ἐνθυμούμενος δʼ ἂν τὰ ἐν τοῖς πολέμοις πλεονεκτήματα εὕροι ἄν τις τὰ\n\t\t\t\t\t\tπλεῖστα καὶ μέγιστα σὺν ἀπάτῃ γεγενημένα. ὧν ἕνεκα ἢ οὐκ ἐγχειρητέον ἄρχειν\n\t\t\t\t\t\tἢ τοῦτο σὺν τῇ ἄλλῃ παρασκευῇ καὶ παρὰ θεῶν αἰτητέον δύνασθαι ποιεῖν καὶ\n\t\t\t\t\t\tαὐτῷ μηχανητέον. \n\t\t\t\t",
            "11":"\n\t\t\t\t\t οἷς δὲ θάλαττα πρόσεστιν, ἀπατητικὸν καὶ τὸ πλοῖα παρασκευαζόμενον πεζῇ τι\n\t\t\t\t\t\tπρᾶξαι καὶ τὸ πεζῇ προσποιούμενον ἐπιβουλεύειν κατὰ θάλατταν ἐπιχειρῆσαι.\n\t\t\t\t\t \n\t\t\t\t",
            "12":"\n\t\t\t\t\t ἱππαρχικὸν δὲ καὶ τὸ διδάσκειν τὴν πόλιν ὡς\n\t\t\t\t\t\tἀσθενὲς τὸ πεζῶν ἔρημον ἱππικὸν πρὸς τὸ ἁμίππους πεζοὺς ἔχον. ἱππαρχικὸν δὲ\n\t\t\t\t\t\tκαὶ τὸ λαβόντα πεζοὺς αὐτοῖς χρῆσθαι· ἔστι δὲ πεζοὺς οὐ μόνον ἐντὸς ἀλλὰ καὶ\n\t\t\t\t\t\tὄπισθεν ἱππέων ἀποκρύψασθαι· πολὺ γὰρ μείζων ὁ ἱππεὺς τοῦ πεζοῦ. \n\t\t\t\t",
            "13":"\n\t\t\t\t\t ταῦτα δὲ πάντα ἐγὼ καὶ ὅσα πρὸς τούτοις τις μηχανήσεται ἢ βίᾳ ἢ τέχνῃ αἱρεῖν\n\t\t\t\t\t\tτοὺς ἐναντίους βουλόμενος σὺν τῷ θεῷ πράττειν συμβουλεύω, ἵνα καὶ ἡ τύχη\n\t\t\t\t\t\tσυνεπαινῇ θεῶν ἵλεων ὄντων. \n\t\t\t\t",
            "14":"\n\t\t\t\t\t ἔστι δʼ ὅτε πάνυ ἀπατητικὸν καὶ τὸ λίαν φυλακτικὸν προσποιήσασθαι εἶναι καὶ\n\t\t\t\t\t\tμηδαμῶς φιλοκίνδυνον· τοῦτο γὰρ τοὺς πολεμίους πολλάκις προάγεται\n\t\t\t\t\t\tἀφυλακτοῦντας μᾶλλον ἁμαρτάνειν. ἢν δʼ ἅπαξ δόξῃ τις φιλοκίνδυνος εἶναι,\n\t\t\t\t\t\tἔξεστι καὶ ἡσυχίαν ἔχοντα, προσποιούμενον δὲ πράξειν τι, πράγματα παρέχειν\n\t\t\t\t\t\tτοῖς πολεμίοις. \n\t\t\t\t"
        },
        "5":{
            "0":"\n\t\t\t\t\t ἀλλὰ γὰρ οὐδὲν ἄν τις δύναιτο πλάσαι οἷον\n\t\t\t\t\t\tβούλεται, εἰ μὴ ἐξ ὧν γε πλάττοιτο παρεσκευασμένα εἴη ὡς πείθεσθαι τῇ τοῦ\n\t\t\t\t\t\tχειροτέχνου γνώμῃ· οὐδέ γʼ ἂν ἐξ ἀνδρῶν, εἰ μὴ σὺν θεῷ οὕτω παρεσκευασμένοι\n\t\t\t\t\t\tἔσονται ὡς φιλικῶς τε ἔχειν πρὸς τὸν ἄρχοντα καὶ φρονιμώτερον σφῶν αὐτὸν\n\t\t\t\t\t\tἡγεῖσθαι περὶ τῶν πρὸς τοὺς πολεμίους ἀγώνων. \n\t\t\t\t",
            "1":"\n\t\t\t\t\t εὐνοϊκῶς μὲν οὖν ἔχειν καὶ ἐκ τῶνδε\n\t\t\t\t\t\tεἰκὸς τοὺς ἀρχομένους, ὅταν φιλοφρόνως τε ἔχῃ πρὸς αὐτοὺς καὶ προνοῶν\n\t\t\t\t\t\tφαίνηται ὅπως τε σῖτον ἕξουσι καὶ ὅπως ἀσφαλῶς μὲν ἀποχωρήσουσι,\n\t\t\t\t\t\tπεφυλαγμένως δὲ ἀναπαύσονται. \n\t\t\t\t",
            "2":"\n\t\t\t\t\t ἐν δὲ ταῖς φρουραῖς χρὴ καὶ χιλοῦ καὶ σκηνῶν καὶ ὕδατος καὶ φρυγάνων καὶ τῶν\n\t\t\t\t\t\tἄλλων ἐπιτηδείων φανερὸν εἶναι ἐπιμελόμενον καὶ προνοοῦντά τε καὶ\n\t\t\t\t\t\tἀγρυπνοῦντα ἕνεκα τῶν ἀρχομένων. καὶ ὅταν γε πλέον ἔχῃ τι, τὸ μεταδοῦναι\n\t\t\t\t\t\tκερδαλέον τῷ προεστηκότι. \n\t\t\t\t",
            "3":"\n\t\t\t\t\t ἥκιστα δʼ ἂν καταφρονοῖεν ἄρχοντος, ὡς μὲν\n\t\t\t\t\t\tσυνελόντι εἰπεῖν, εἰ ὁπόσα ἐκείνοις παραινοίη, αὐτὸς ταῦτα βέλτιον ἐκείνων\n\t\t\t\t\t\tφαίνοιτο ποιῶν. \n\t\t\t\t",
            "4":"\n\t\t\t\t\t ἀρξάμενον οὖν δεῖ ἀπὸ τοῦ ἀναβαίνειν ἐπὶ τοὺς ἵππους πάντα τὰ ἐν ἱππικῇ\n\t\t\t\t\t\tμελετᾶν, ὅπως ὁρῶσι τὸν ἄρχοντα δυνάμενον ἐπὶ τοῦ ἵππου καὶ τάφρους ἀσφαλῶς\n\t\t\t\t\t\tπερᾶν καὶ τειχία ὑπερακρίζειν καὶ ἀπʼ ὄχθων κατορούειν καὶ ἀκοντίζειν\n\t\t\t\t\t\tἱκανῶς· πάντα γὰρ ταῦτα προκόπτει τι εἰς τὸ μὴ καταφρονεῖσθαι. \n\t\t\t\t",
            "5":"\n\t\t\t\t\t ἢν δὲ δὴ καὶ τάττειν γνῶσιν ἐπιστάμενόν τε καὶ δυνάμενον παρασκευάζειν ὡς ἂν\n\t\t\t\t\t\tπλέον ἔχοιεν τῶν πολεμίων, πρὸς δὲ τούτοις κἀκεῖνο λάβωσιν εἰς τὴν γνώμην,\n\t\t\t\t\t\tὡς οὔτʼ ἂν εἰκῇ οὔτʼ ἄνευ θεῶν οὔτε παρὰ τὰ ἱερὰ ἡγήσαιτʼ ἂν ἐπὶ πολεμίους,\n\t\t\t\t\t\tπάντα ταῦτα πιθανωτέρους τῷ ἄρχοντι τοὺς ἀρχομένους ποιεῖ. \n\t\t\t\t"
        },
        "6":{
            "0":"\n\t\t\t\t\t παντὶ μὲν οὖν προσήκει ἄρχοντι φρονίμῳ εἶναι·\n\t\t\t\t\t\tπολὺ μέντοι τὸν Ἀθηναίων ἵππαρχον διαφέρειν δεῖ καὶ τῷ τοὺς θεοὺς θεραπεύειν\n\t\t\t\t\t\tκαὶ τῷ πολεμικὸν εἶναι, ᾧ γε ὑπάρχουσι μὲν ὅμοροι ἀντίπαλοι ἱππεῖς τε\n\t\t\t\t\t\tπαραπλήσιοι τὸ πλῆθος καὶ ὁπλῖται πολλοί. \n\t\t\t\t",
            "1":"\n\t\t\t\t\t κἂν μὲν εἰς τὴν πολεμίαν ἐμβάλλειν ἐπιχειρῇ ἄνευ τῆς ἄλλης πόλεως, πρὸς\n\t\t\t\t\t\tἀμφοτέρους τούτους μόνοις ἂν τοῖς ἱππεῦσι διακινδυνεύοι. ἢν δʼ οἱ πολέμιοι\n\t\t\t\t\t\tεἰς τὴν Ἀθηναίων χώραν ἐμβάλωσι, πρῶτον μὲν οὐκ ἂν ἄλλως ἔλθοιεν εἰ μὴ σὺν\n\t\t\t\t\t\tἄλλοις τε ἱππεῦσι πρὸς τοῖς ἑαυτῶν καὶ πρὸς τούτοις ὁπλίταις ὁπόσοις ἂν\n\t\t\t\t\t\tοἴωνται πάντας Ἀθηναίους μὴ ἱκανοὺς εἶναι μάχεσθαι. \n\t\t\t\t",
            "2":"\n\t\t\t\t\t πρὸς οὖν τοσούτους πολεμίους ἢν μὲν ἡ πόλις πᾶσα ἐπεξίῃ ἀρήξουσα τῇ χώρᾳ,\n\t\t\t\t\t\tἐλπίδες καλαί. ἱππεῖς τε γὰρ σὺν θεῷ ἀμείνους, ἤν τις αὐτῶν ἐπιμελῆται ὡς\n\t\t\t\t\t\tδεῖ, ὁπλῖταί τε οὐ μείους ἔσονται καὶ τὰ σώματα τοίνυν οὐ χείρω ἔχοντες καὶ\n\t\t\t\t\t\tτὰς ψυχὰς φιλοτιμότεροι, ἢν ὀρθῶς ἀσκηθῶσι σὺν θεῷ. καὶ μὴν ἐπί γε τοῖς\n\t\t\t\t\t\tπρογόνοις οὐ μεῖον Ἀθηναῖοι ἢ Βοιωτοὶ φρονοῦσιν. \n\t\t\t\t",
            "3":"\n\t\t\t\t\t ἢν δὲ ἡ μὲν πόλις τρέπηται ἐπὶ τὰ ναυτικὰ καὶ ἀρκῇ αὐτῇ τὰ τείχη διασῴζειν,\n\t\t\t\t\t\tὥσπερ καὶ ὁπότε Λακεδαιμόνιοι σὺν ἅπασι τοῖς Ἕλλησιν ἐνέβαλον, τοὺς δὲ\n\t\t\t\t\t\tἱππέας ἀξιώσῃ τά τε ἐκτὸς τοῦ τείχους διασῴζειν καὶ αὐτοὺς μόνους\n\t\t\t\t\t\tδιακινδυνεύειν πρὸς πάντας τοὺς ἐναντίους, ἐνταῦθα δὴ θεῶν μὲν οἶμαι πρῶτον\n\t\t\t\t\t\tσυμμάχων ἰσχυρῶν δεῖ, ἔπειτα δὲ καὶ τὸν ἵππαρχον προσήκει ἀποτετελεσμένον\n\t\t\t\t\t\tἄνδρα εἶναι. καὶ γὰρ φρονήσεως δεῖ πολλῆς πρὸς τοὺς πολὺ πλείους καὶ τόλμης,\n\t\t\t\t\t\tὁπότε καιρὸς παραπέσοι· \n\t\t\t\t",
            "4":"\n\t\t\t\t\t δεῖ δέ, ὡς ἐμοὶ δοκεῖ, καὶ αὐτὸν προνοεῖν ἱκανὸν εἶναι. πρὸς μὲν γὰρ τὸ παρὸν\n\t\t\t\t\t\tστράτευμα διακινδυνεύων, ᾧ μηδὲ ὅλη ἡ πόλις θέλοι ἀντικαθίστασθαι, δῆλον ὅτι\n\t\t\t\t\t\tπάσχοι ἂν ὅ τι οἱ κρείττους βούλοιντο, ποιεῖν δὲ οὐδὲν ἂν ἱκανὸς εἴη, \n\t\t\t\t",
            "5":"\n\t\t\t\t\t εἰ δὲ φυλάττοι μὲν τὰ ἔξω τείχους τοσούτοις ὅσοι σκοπεύειν τε τοὺς πολεμίους\n\t\t\t\t\t\tἱκανοὶ ἔσονται καὶ ἀναχωρίζειν εἰς τὸ ἀσφαλὲς τὰ δεόμενα ὡς ἐκ πλείστου—\n\t\t\t\t\t\tἱκανοὶ δὲ καὶ προορᾶν οὐδὲν ἧττον οἱ ὀλίγοι τῶν πολλῶν, καὶ φυλάττειν τοίνυν\n\t\t\t\t\t\tκαὶ ἀναχωρίζειν τὰ φίλια οὐκ ἀκαιρότεροι οἱ μήτε αὑτοῖς μήτε τοῖς ἵπποις\n\t\t\t\t\t\tπιστεύοντες· \n\t\t\t\t",
            "6":"\n\t\t\t\t\t ὁ γὰρ φόβος δεινὸς δοκεῖ συμφύλαξ εἶναι—τοὺς μὲν οὖν φύλακας ἐκ\n\t\t\t\t\t\tτούτων ἄν τις ποιῶν ἴσως ὀρθῶς βουλεύοιτο· τοὺς δὲ περιττοὺς τῆς φυλακῆς εἰ\n\t\t\t\t\t\tμέν τις στρατιὰν ἔχειν ἡγήσεται, ὀλίγη αὐτῷ φανεῖται· τοῦ παντὸς γὰρ\n\t\t\t\t\t\tἐνδεήσεται ὥστε ἐκ τοῦ ἐμφανοῦς διακινδυνεύειν· ἢν δὲ ὡς λῃσταῖς αὐτοῖς\n\t\t\t\t\t\tχρῆται, πάνυ ἂν ὡς τὸ εἰκὸς ἱκανὴν τοῦτο πράττειν ἔχοι δύναμιν. \n\t\t\t\t",
            "7":"\n\t\t\t\t\t δεῖ δέ, ὡς ἐμοὶ δοκεῖ, τούτους παρεσκευασμένους ἀεὶ ἔχοντα ὡς ποιεῖν τι μὴ\n\t\t\t\t\t\tκαταφανῆ ὄντα φυλάττειν, ἤν τι ἁμαρτάνῃ τὸ τῶν πολεμίων στράτευμα. \n\t\t\t\t",
            "8":"\n\t\t\t\t\t φιλοῦσι δέ πως στρατιῶται, ὅσῳ ἂν πλείους ὦσι, τοσούτῳ πλείω ἁμαρτάνειν. ἢ\n\t\t\t\t\t\tγὰρ ἐπὶ τὰ ἐπιτήδεια ἐπιμελείᾳ σκεδάννυνται ἢ πορευομένων ἀταξίᾳ οἱ μὲν\n\t\t\t\t\t\tπροέρχονται, οἱ δʼ ὑπολείπονται πλέον τοῦ καιροῦ. \n\t\t\t\t",
            "9":"\n\t\t\t\t\t τὰ οὖν τοιαῦτα ἁμαρτήματα οὐ χρὴ παριέναι ἀκόλαστα (εἰ δὲ μή, ὅλη ἡ χώρα\n\t\t\t\t\t\tστρατόπεδον ἔσται) ἐκεῖνο καλῶς προνοοῦντα, καὶ ποιήσαντά τι φθάσαι\n\t\t\t\t\t\tἀποχωρήσαντα πρὶν τὸ πολὺ βοηθοῦν ἐπιγενέσθαι. \n\t\t\t\t",
            "10":"\n\t\t\t\t\t πολλάκις δὲ πορευόμενον στράτευμα καὶ εἰς ὁδοὺς ἔρχεται ἐν αἷς οὐδὲν πλέον οἱ\n\t\t\t\t\t\tπολλοὶ τῶν ὀλίγων δύνανται. καὶ ἐν διαβάσεσί γε ἔστι τῷ προσέχοντι τὸν νοῦν\n\t\t\t\t\t\tἀσφαλῶς ἐφεπομένῳ ταμιεύσασθαι ὥστε ὁπόσοις ἂν βούληται τῶν πολεμίων\n\t\t\t\t\t\tἐπιτίθεσθαι. \n\t\t\t\t",
            "11":"\n\t\t\t\t\t ἔστι δʼ ὅτε καλὸν καὶ στρατοπεδευομένοις καὶ ἀριστῶσι καὶ δειπνοποιουμένοις\n\t\t\t\t\t\tἐπιχειρεῖν, καὶ ἐκ κοίτης γε ἀνισταμένοις. ἐν πᾶσι γὰρ τούτοις ἄοπλοι\n\t\t\t\t\t\tστρατιῶται γίγνονται, μείονα μὲν χρόνον οἱ ὁπλῖται, πλείονα δὲ οἱ ἱππεῖς.\n\t\t\t\t\t \n\t\t\t\t",
            "12":"\n\t\t\t\t\t σκοποῖς μέντοι καὶ προφυλακαῖς οὐδέποτε δεῖ παύεσθαι ἐπιβουλεύοντα. οὗτοι γὰρ\n\t\t\t\t\t\tαὖ ὀλίγοι μὲν ἀεὶ καθίστανται, πολὺ δὲ τοῦ ἰσχυροῦ ἐνίοτε ἀποστατοῦσιν. \n\t\t\t\t",
            "13":"\n\t\t\t\t\t ὅταν δὲ τὰ τοιαῦτα ἤδη καλῶς φυλάττωνται οἱ πολέμιοι, καλόν ἐστι σὺν θεῷ\n\t\t\t\t\t\tλαθόντα ἐλθεῖν εἰς τὴν πολεμίαν μεμελετηκότα ὡς \n\t\t\t\t\t\t πόσ οι τε ἑκασταχοῦ καὶ ποῦ τῆς χώρας προφυλάττουσιν. οὐδεμία γὰρ\n\t\t\t\t\t\tοὕτω καλὴ λεία ὡς αἱ φυλακαί, ἢν κρατηθῶσι. \n\t\t\t\t",
            "14":"\n\t\t\t\t\t καὶ εὐεξαπάτητοι δʼ εἰσὶν οἱ φύλακες· διώκουσι γὰρ ὅ τι ἂν ὀλίγον ἴδωσι,\n\t\t\t\t\t\tνομίζοντες σφίσι τοῦτο προστετάχθαι. τὰς μέντοι ἀποχωρήσεις σκοπεῖν δεῖ ὅπως\n\t\t\t\t\t\tμὴ ἐναντίαι τοῖς βοηθοῦσιν ἔσονται. \n\t\t\t\t"
        },
        "7":{
            "0":"\n\t\t\t\t\t τοὺς μέντοι μέλλοντας δυνήσεσθαι ἀσφαλῶς τὸ\n\t\t\t\t\t\tπολὺ κρεῖττον στράτευμα κακουργεῖν σαφῶς δεῖ τοσοῦτον διαφέρειν ὥστε αὐτοὺς\n\t\t\t\t\t\tμὲν ἀσκητὰς φαίνεσθαι τῶν πολεμικῶν ἐν ἱππικῇ ἔργων, τοὺς δὲ πολεμίους\n\t\t\t\t\t\tἰδιώτας. \n\t\t\t\t",
            "1":"\n\t\t\t\t\t τοῦτο δʼ ἂν εἴη πρῶτον μὲν εἰ οἱ λῄζεσθαι μέλλοντες ἐκπεπονημένοι\n\t\t\t\t\t\tεἶεν τῇ ἐλάσει, ὥστε δύνασθαι στρατιωτικοὺς πόνους ὑποφέρειν· οἱ γὰρ πρὸς\n\t\t\t\t\t\tταῦτα ἀμελῶς ἔχοντες καὶ ἵπποι καὶ ἄνδρες εἰκότως ἂν ὥσπερ γυναῖκες πρὸς\n\t\t\t\t\t\tἄνδρας ἀγωνίζοιντο. \n\t\t\t\t",
            "2":"\n\t\t\t\t\t οἱ δέ γε δεδιδαγμένοι τε καὶ εἰθισμένοι τάφρους διαπηδᾶν καὶ τειχία\n\t\t\t\t\t\tὑπεραίρειν καὶ ἐπʼ ὄχθους ἀνάλλεσθαι καὶ ἀφʼ ὑψηλῶν ἀσφαλῶς κατιέναι καὶ τὰ\n\t\t\t\t\t\tκατάντη ταχὺ ἐλαύνεσθαι, οὗτοι δʼ αὖ τοσοῦτον διαφέροιεν ἂν τῶν ἀμελετήτων\n\t\t\t\t\t\tταῦτα ὅσονπερ πτηνοὶ πεζῶν· οἱ δέ γε αὖ τοὺς πόδας ἐκπεπονημένοι τῶν ἀτριβῶν\n\t\t\t\t\t\tπρὸς τραχέα ὅσονπερ ὑγιεῖς χωλῶν· καὶ οἵ γε τῶν τόπων ἔμπειροι πρὸς τοὺς\n\t\t\t\t\t\tἀπείρους τοσοῦτον ἐν ταῖς προελάσεσι καὶ ἀποχωρήσεσι διαφέροιεν ἂν ὅσονπερ\n\t\t\t\t\t\tοἱ ὁρῶντες τῶν τυφλῶν. \n\t\t\t\t",
            "3":"\n\t\t\t\t\t καὶ τοῦτο δὲ χρὴ εἰδέναι, ὅτι οἱ \n\t\t\t\t\t\tεὐωχούμενοι μὲν οἱ ἵπποι, μὴ ἐκπεπονημένοι δὲ ὥστε\n\t\t\t\t\t\t\t μὴ ἀποπνίγεσθαι ἐν τοῖς πόνοις, εὖ παρεσκευασμένοι εἰσί. χρὴ\n\t\t\t\t\t\tδέ, ἐπείπερ χαλινοὶ καὶ ἐφίππια ἐξ ἱμάντων ἠρτημένα ἐστί χρήσιμα ,\n\t\t\t\t\t\tμήποτε τὸν ἵππαρχον τούτων ἔρημον εἶναι· μικρᾷ γὰρ δαπάνῃ τοὺς ἀποροῦντας\n\t\t\t\t\t\tχρησίμους ἂν παρέχοιτο. \n\t\t\t\t",
            "4":"\n\t\t\t\t\t εἰ δέ τις νομίζοι πολλὰ ἔχειν ἂν πράγματα, εἰ\n\t\t\t\t\t\tοὕτω δεήσει ἀσκεῖν τὴν ἱππικήν, ἐνθυμηθήτω ὅτι οἱ εἰς τοὺς γυμνικοὺς ἀγῶνας\n\t\t\t\t\t\tἀσκοῦντες πολὺ πλείω πράγματα καὶ χαλεπώτερα ἔχουσιν ἢ οἱ τὴν ἱππικὴν τὰ\n\t\t\t\t\t\tμάλιστα μελετῶντες. \n\t\t\t\t",
            "5":"\n\t\t\t\t\t καὶ γὰρ τῶν μὲν γυμνικῶν ἀσκημάτων τὰ πολλὰ σὺν ἱδρῶτι ἐκπονοῦνται, τῆς δὲ\n\t\t\t\t\t\tἱππικῆς τὰ πλεῖστα μεθʼ ἡδονῆς. ὅπερ γὰρ εὔξαιτʼ ἄν τις πτηνὸς γενέσθαι, οὐκ\n\t\t\t\t\t\tἔστιν ὅ τι μᾶλλον τῶν ἀνθρωπίνων ἔργων ἔοικεν αὐτῷ. \n\t\t\t\t",
            "6":"\n\t\t\t\t\t καὶ μὴν τό γʼ ἐν πολέμῳ νικᾶν πολλῷ ἐνδοξότερον ἢ πυγμῇ· μετέχει μὲν γάρ τι\n\t\t\t\t\t\tκαὶ ἡ πόλις ταύτης τῆς δόξης· ὡς δὲ τὰ πολλὰ ἐπὶ τῇ τοῦ πολέμου νίκῃ καὶ\n\t\t\t\t\t\tεὐδαιμονίᾳ οἱ θεοὶ τὰς πόλεις στεφανοῦσιν, ὥστʼ οὐκ οἶδʼ ἔγωγε τί προσήκει\n\t\t\t\t\t\tἄλλʼ ἄττα μᾶλλον ἀσκεῖσθαι ἢ τὰ πολεμικά. \n\t\t\t\t",
            "7":"\n\t\t\t\t\t ἐννοεῖν δὲ χρὴ ὅτι καὶ οἱ κατὰ θάλατταν λῃσταὶ διὰ τὸ πονεῖν ἠσκηκέναι\n\t\t\t\t\t\tδύνανται ζῆν καὶ ἀπὸ τῶν πολὺ κρειττόνων. προσήκει γε μὴν καὶ κατὰ γῆν οὐ\n\t\t\t\t\t\tτοῖς καρπουμένοις τὰ ἑαυτῶν ἀλλὰ τοῖς στερισκομένοις τῆς τροφῆς λῄζεσθαι· ἢ\n\t\t\t\t\t\tγὰρ ἐργαστέον ἢ ἀπὸ τῶν εἰργασμένων θρεπτέον· ἄλλως δʼ οὐ ῥᾴδιον οὔτε\n\t\t\t\t\t\tβιοτεύειν οὔτε εἰρήνης τυχεῖν. \n\t\t\t\t",
            "8":"\n\t\t\t\t\t μεμνῆσθαι δὲ κἀκεῖνο χρή, μήποτε ἐπὶ τοὺς\n\t\t\t\t\t\tκρείττους ἐλαύνειν ὄπισθεν ἵπποις δύσβατα ποιούμενον· οὐ γὰρ ὅμοιον φεύγοντι\n\t\t\t\t\t\tκαὶ διώκοντι σφαλῆναι. \n\t\t\t\t",
            "9":"\n\t\t\t\t\t ἔτι δὲ βούλομαι ὑπομνῆσαι καὶ τόδε φυλάττεσθαι. εἰσὶ γάρ τινες οἵ, ὅταν μὲν\n\t\t\t\t\t\tἴωσιν ἐπὶ τούτους ὧν ἂν οἴωνται κρείττους εἶναι, παντάπασιν ἀσθενεῖ δυνάμει\n\t\t\t\t\t\tἔρχονται, ὥστε πολλάκις ἔπαθον ἃ ᾤοντο ποιήσειν· ὅταν δʼ ἐπὶ τούτους ὧν ἂν\n\t\t\t\t\t\tσαφῶς ἐπίστωνται ἥττους ὄντες, πᾶσαν ὅσην ἂν ἔχωσι δύναμιν ἄγουσιν. \n\t\t\t\t",
            "10":"\n\t\t\t\t\t ἐγὼ δέ φημι χρῆναι τἀναντία τούτων ποιεῖν· ὅταν μὲν κρατήσειν οἰόμενος ἄγῃ,\n\t\t\t\t\t\tμὴ φείδεσθαι τῆς δυνάμεως ὅσην ἂν ἔχῃ· τὸ γὰρ πολὺ νικᾶν οὐδενὶ πώποτε\n\t\t\t\t\t\tμεταμέλειαν παρέσχεν· \n\t\t\t\t",
            "11":"\n\t\t\t\t\t ὅταν δὲ τοῖς πολὺ κρείττοσιν ἐπιχειρῇ καὶ προγιγνώσκῃ ὅτι ποιήσαντα ὅ τι ἂν\n\t\t\t\t\t\tδύνηται φευκτέον ἐστίν, εἰς τὰ τοιαῦτά φημι πολὺ κρεῖττον εἶναι ὀλίγους ἢ\n\t\t\t\t\t\tπάντας προσάγειν, τοὺς μέντοι ἀπειλεγμένους καὶ ἵππους καὶ ἄνδρας τοὺς\n\t\t\t\t\t\tκρατίστους. τοιοῦτοι γὰρ ὄντες καὶ ποιῆσαι ἄν τι καὶ ἀποχωρῆσαι ἀσφαλέστερον\n\t\t\t\t\t\tἂν δύναιντο. \n\t\t\t\t",
            "12":"\n\t\t\t\t\t ὅταν δὲ πρὸς τοὺς κρείττους πάντας προσαγαγὼν ἀποχωρεῖν βούληται, ἀνάγκη τοὺς\n\t\t\t\t\t\tμὲν ἐπὶ τῶν βραδυτάτων ἵππων ἁλίσκεσθαι, τοὺς δὲ καὶ διʼ ἀφιππίαν πίπτειν,\n\t\t\t\t\t\tτοὺς δὲ διὰ δυσχωρίας ἀπολαμβάνεσθαι· καὶ γὰρ πολὺν τόπον χαλεπὸν εὑρεῖν\n\t\t\t\t\t\tοἷον ἄν τις εὔξαιτο. \n\t\t\t\t",
            "13":"\n\t\t\t\t\t ὑπό γε μὴν τοῦ πλήθους καὶ συμπίπτοιεν ἂν καὶ ἐμποδίζοντες πολλὰ ἂν ἀλλήλους\n\t\t\t\t\t\tκακουργοῖεν. οἱ δʼ ἀγαθοὶ ἵπποι καὶ ἱππεῖς δυνατοὶ καὶ ἐξ αὐτῶν διαφεύγειν\n\t\t\t\t\t\tἄλλως τε ἂν καὶ μηχανᾶταί τις τοῖς διώκουσι φόβον ἀπὸ τῶν περιττῶν ἱππέων.\n\t\t\t\t\t \n\t\t\t\t",
            "14":"\n\t\t\t\t\t σύμφορον δʼ εἰς τοῦτο καὶ αἱ ψευδενέδραι· χρήσιμον δὲ κἀκεῖνο, τὸ εὑρίσκειν\n\t\t\t\t\t\tπόθεν ἂν οἱ φίλοι ἐξ ἀσφαλοῦς ἐπιφαινόμενοι βραδυτέρους τοὺς διώκοντας\n\t\t\t\t\t\tπαρέχοιεν. \n\t\t\t\t",
            "15":"\n\t\t\t\t\t ἀλλὰ μὴν καὶ τόδε δῆλον, ὡς πόνοις καὶ τάχει οἱ ὀλίγοι τῶν πολλῶν πολὺ μᾶλλον\n\t\t\t\t\t\tἢ οἱ πολλοὶ τῶν ὀλίγων περιγίγνοιντʼ ἄν. καὶ οὐ λέγω ὡς διὰ τὸ ὀλίγοι εἶναι\n\t\t\t\t\t\tκαὶ πονεῖν μᾶλλον δυνήσονται καὶ θάττους ἔσονται, ἀλλʼ ὅτι ῥᾷον εὑρεῖν\n\t\t\t\t\t\tὀλίγους ἢ πολλοὺς τοὺς καὶ τῶν ἵππων ἐπιμελησομένους ὡς δεῖ καὶ αὐτοὺς\n\t\t\t\t\t\tφρονίμως μελετήσοντας τὴν ἱππικήν. \n\t\t\t\t",
            "16":"\n\t\t\t\t\t ἢν δέ ποτε συμβαίνῃ ἀγωνίζεσθαι πρὸς\n\t\t\t\t\t\tπαραπλησίους ἱππέας, ἐγὼ μὲν οἶμαι οὐκ ἂν χεῖρον εἶναι εἴ τις δύο τάξεις ἐκ\n\t\t\t\t\t\tτῆς φυλῆς ποιήσειεν, καὶ τῆς μὲν ὁ φύλαρχος ἡγοῖτο, \n\t\t\t\t",
            "17":"\n\t\t\t\t\t τῆς δὲ ἄλλης ὅστις ἄριστος δοκοίη εἶναι, οὗτος δὲ τέως μὲν ἕποιτο κατʼ οὐρὰν\n\t\t\t\t\t\tτῆς μετὰ τοῦ φυλάρχου τάξεως, ἐπεὶ δʼ ἐγγὺς ἤδη εἶεν οἱ ἀντίπαλοι, ἀπὸ\n\t\t\t\t\t\tπαραγγέλσεως παρελαύνοι ἐπὶ τοὺς πολεμίους. οὕτω γὰρ οἶμαι καὶ\n\t\t\t\t\t\tἐκπληκτικωτέρους τοῖς ἐχθροῖς ἂν εἶναι καὶ δυσμαχωτέρους. \n\t\t\t\t",
            "18":"\n\t\t\t\t\t εἰ δὲ καὶ πεζοὺς ἔχοιεν ἑκάτεροι, καὶ οὗτοι ἀποκεκρυμμένοι ὄπισθεν τῶν\n\t\t\t\t\t\tἱππέων, ἐξαπίνης δὲ παραφαινόμενοι καὶ ὁμόσε ἰόντες δοκοῦσιν ἄν μοι τὴν\n\t\t\t\t\t\tνίκην πολὺ μᾶλλον κατεργάζεσθαι. ὁρῶ γὰρ τὰ παράδοξα ἢν μὲν ἀγαθὰ ᾖ, μᾶλλον\n\t\t\t\t\t\tεὐφραίνοντα τοὺς ἀνθρώπους, ἢν δὲ δεινά, μᾶλλον ἐκπλήττοντα. \n\t\t\t\t",
            "19":"\n\t\t\t\t\t ταῦτα δὲ γνοίη ἄν τις μάλιστα ἐνθυμούμενος ὡς οἵ τε ἐνέδραις ἐμπίπτοντες\n\t\t\t\t\t\tἐκπλήττονται, καὶ ἐὰν πολὺ πλείους ὦσι, καὶ ὅταν πολέμιοι ἀλλήλοις\n\t\t\t\t\t\tἀντικάθωνται, ὡς πολὺ ταῖς πρώταις ἡμέραις φοβερώτατα ἔχουσιν. \n\t\t\t\t",
            "20":"\n\t\t\t\t\t ἀλλὰ τὸ μὲν διατάξαι ταῦτα οὐ χαλεπόν· τὸ δʼ εὑρεῖν τοὺς φρονίμως καὶ πιστῶς\n\t\t\t\t\t\tκαὶ προθύμως καὶ εὐψύχως παρελῶντας ἐπὶ τοὺς πολεμίους, τοῦτο ἤδη ἀγαθοῦ\n\t\t\t\t\t\tἱππάρχου. \n\t\t\t\t",
            "21":"\n\t\t\t\t\t δεῖ γὰρ καὶ λέγειν αὐτὸν ἱκανὸν εἶναι καὶ ποιεῖν τοιαῦτα ἀφʼ ὧν οἱ ἀρχόμενοι\n\t\t\t\t\t\tγνώσονται ἀγαθὸν εἶναι τό τε πείθεσθαι καὶ τὸ ἕπεσθαι καὶ τὸ ὁμόσε ἐλαύνειν\n\t\t\t\t\t\tτοῖς πολεμίοις καὶ ἐπιθυμήσουσι τοῦ καλόν τι ἀκούειν καὶ δυνήσονται ἃ ἂν\n\t\t\t\t\t\tγνῶσιν ἐγκαρτερεῖν. \n\t\t\t\t",
            "22":"\n\t\t\t\t\t ἐὰν δέ ποτε αὖ ἢ φαλάγγων ἀντιτεταγμένων ἢ χωρίων ἑκατέροις ὑπαρχόντων ἐν τῷ\n\t\t\t\t\t\tμέσῳ τοῖς ἱππεῦσιν ἀναστροφαί τε καὶ διώξεις καὶ ἀποχωρήσεις γίγνωνται,\n\t\t\t\t\t\tεἰώθασι μὲν ὡς τὰ πολλὰ ἐκ τῶν τοιούτων ὁρμᾶν μὲν ἐκ τῶν\n\t\t\t\t\t\t\tἀναστροφῶν βραδέως ἀμφότεροι, τὸ δʼ ἐν μέσῳ τάχιστα ἐλαύνειν. \n\t\t\t\t",
            "23":"\n\t\t\t\t\t ἢν δέ τις οὕτω προδείξας ἔπειτα δʼ ἐκ τῶν ἀναστροφῶν ταχέως τε\n\t\t\t\t\t\tδιώκῃ καὶ ταχέως ἀποχωρῇ, βλάπτειν τʼ ἂν μάλιστα τοὺς πολεμίους δύναιτο καὶ\n\t\t\t\t\t\tὡς τὸ εἰκὸς ἀσφαλέστατʼ ἂν διάγοι, ταχὺ μὲν διώκων ἐν ᾧ ἂν ἐγγὺς ᾖ τοῦ\n\t\t\t\t\t\tἑαυτοῦ ἰσχυροῦ, ταχὺ δὲ ἀποχωρῶν ἀπὸ τῶν τοῖς πολεμίοις ἰσχυρῶν. \n\t\t\t\t",
            "24":"\n\t\t\t\t\t εἰ δὲ καὶ λαθεῖν δύναιτο ἀπὸ τῆς τάξεως ἑκάστης καταλιπὼν ἢ τέτταρας ἢ πέντε\n\t\t\t\t\t\tτῶν κρατίστων ἵππων τε καὶ ἀνδρῶν, πολὺ ἂν προέχοιεν εἰς τὸ\n\t\t\t\t\t\tἐπαναστρεφομένοις τοῖς πολεμίοις ἐμπίπτειν. \n\t\t\t\t"
        },
        "8":{
            "0":"\n\t\t\t\t\t ταῦτα δὲ ἀναγιγνώσκειν μὲν καὶ ὀλιγάκις ἀρκεῖ,\n\t\t\t\t\t\tἐννοεῖν δὲ τὸ παρατυγχάνον αὐτῷ ἀεὶ δεῖ, καὶ πρὸς τὸ παριστάμενον σκοποῦντα\n\t\t\t\t\t\tτὸ συμφέρον ἐκπονεῖν. γράψαι δὲ πάντα ὁπόσα δεῖ ποιεῖν οὐδὲν μᾶλλον οἷόν τέ\n\t\t\t\t\t\tἐστιν ἢ τὰ μέλλοντα πάντα εἰδέναι. \n\t\t\t\t",
            "1":"\n\t\t\t\t\t πάντων δὲ τῶν ὑπομνημάτων ἔμοιγε δοκεῖ κράτιστον εἶναι τὸ ὅσα ἂν γνῷ ἀγαθὰ\n\t\t\t\t\t\tεἶναι ἐπιμελεῖσθαι ὡς ἂν πραχθῇ. ὀρθῶς δὲ γιγνωσκόμενα οὐ φέρει καρπὸν οὔτʼ\n\t\t\t\t\t\tἐν γεωργίᾳ οὔτʼ ἐν ναυκληρίᾳ οὔτʼ ἐν ἀρχῇ, ἢν μή τις ἐπιμέληται ὡς ἂν ταῦτα\n\t\t\t\t\t\tσὺν τοῖς θεοῖς ἐκπεραίνηται. \n\t\t\t\t",
            "2":"\n\t\t\t\t\t φημὶ δʼ ἐγὼ ταῦτα καὶ τὸ πᾶν\n\t\t\t\t\t\tἱππικὸν ὧδʼ ἂν πολὺ θᾶττον ἐκπληρωθῆναι εἰς τοὺς χιλίους ἱππεῖς καὶ πολὺ\n\t\t\t\t\t\tῥᾷον τοῖς πολίταις, εἰ διακοσίους ἱππέας ξένους καταστήσαιντο· δοκοῦσι γὰρ\n\t\t\t\t\t\tἄν μοι οὗτοι προσγενόμενοι καὶ εὐπειστότερον ἂν πᾶν τὸ ἱππικὸν ποιῆσαι καὶ\n\t\t\t\t\t\tφιλοτιμότερον πρὸς ἀλλήλους περὶ ἀνδραγαθίας. \n\t\t\t\t",
            "3":"\n\t\t\t\t\t οἶδα δʼ ἔγωγε καὶ Λακεδαιμονίοις ἱππικὸν ἀρξάμενον εὐδοκιμεῖν, ἐπεὶ ξένους\n\t\t\t\t\t\tἱππέας προσέλαβον. καὶ ἐν ταῖς ἄλλαις δὲ πόλεσι πανταχοῦ τὰ ξενικὰ ὁρῶ\n\t\t\t\t\t\tεὐδοκιμοῦντα· ἡ γὰρ χρεία μεγάλην προθυμίαν συμβάλλεται. \n\t\t\t\t",
            "4":"\n\t\t\t\t\t εἰς δὲ τιμὴν τῶν ἵππων νομίζω ἂν αὐτοῖς χρήματα ὑπάρξαι καὶ παρὰ τῶν σφόδρα\n\t\t\t\t\t\tἀπεχομένων μὴ ἱππεύειν, ὅτι καὶ οἷς καθίστησι τὸ ἱππικὸν ἐθέλουσι τελεῖν\n\t\t\t\t\t\tἀργύριον ὡς μὴ ἱππεύειν, καὶ παρὰ πλουσίων μέν, ἀδυνάτων δὲ τοῖς\n\t\t\t\t\t\tσώμασιν, οἴομαι δὲ καὶ παρʼ ὀρφανῶν τῶν δυνατοὺς οἴκους ἐχόντων. \n\t\t\t\t",
            "5":"\n\t\t\t\t\t νομίζω δὲ καὶ μετοίκων φιλοτιμεῖσθαι ἄν τινας εἰς ἱππικὸν καθισταμένους· ὁρῶ\n\t\t\t\t\t\tγὰρ καὶ τῶν ἄλλων ὁπόσων ἂν καλῶν ὄντων μεταδιδῶσιν αὐτοῖς οἱ πολῖται,\n\t\t\t\t\t\tφιλοτίμως ἐνίους ἐθέλοντας τὸ προσταχθὲν διαπράττεσθαι. \n\t\t\t\t",
            "6":"\n\t\t\t\t\t δοκεῖ δʼ ἄν μοι καὶ πεζὸν σὺν τοῖς ἵπποις ἐνεργότατον εἶναι, εἰ συσταθείη ἐξ\n\t\t\t\t\t\tἀνδρῶν τῶν ἐναντιωτάτων τοῖς πολεμίοις. \n\t\t\t\t",
            "7":"\n\t\t\t\t\t ταῦτα δὲ πάντα θεῶν συνεθελόντων γένοιτʼ ἄν. εἰ δέ τις τοῦτο θαυμάζει, ὅτι\n\t\t\t\t\t\tπολλάκις γέγραπται τὸ σὺν θεῷ πράττειν, εὖ ἴστω ὅτι ἢν πολλάκις κινδυνεύῃ,\n\t\t\t\t\t\tἧττον τοῦτο θαυμάσεται, καὶ ἤν γε κατανοῇ ὅτι, ὅταν πόλεμος ᾖ, ἐπιβουλεύουσι\n\t\t\t\t\t\tμὲν ἀλλήλοις οἱ ἐναντίοι, ὀλιγάκις δὲ ἴσασι πῶς ἔχει τὰ ἐπιβουλευόμενα. \n\t\t\t\t",
            "8":"\n\t\t\t\t\t τὰ οὖν τοιαῦτα οὐδʼ ὅτῳ συμβουλεύσεταί τις οἷόν τε εὑρεῖν πλὴν θεῶν· οὗτοι δὲ\n\t\t\t\t\t\tπάντα ἴσασι καὶ προσημαίνουσιν ᾧ ἂν ἐθέλωσι καὶ ἐν ἱεροῖς καὶ ἐν οἰωνοῖς καὶ\n\t\t\t\t\t\tἐν φήμαις καὶ ἐν ὀνείρασιν. εἰκὸς δὲ μᾶλλον ἐθέλειν αὐτοὺς συμβουλεύειν\n\t\t\t\t\t\tτούτοις, οἳ ἂν μὴ μόνον ὅταν δέωνται ἐπερωτῶσι τί χρὴ ποιεῖν, ἀλλὰ καὶ ἐν\n\t\t\t\t\t\tταῖς εὐτυχίαις θεραπεύωσιν ὅ τι ἂν δύνωνται τοὺς θεούς. \n\t\t\t\t"
        }
    },
    "source":"Perseus Digital Library",
    "originalTitle":"On the Cavalry Commander",
    "edition":"Xenophon, creator; Xenophontis Opera omnia Volume V Opuscula; Marchant, E. C. (Edgar Cardew), 1864-1960, editor",
    "sourceLink":"http://www.perseus.tufts.edu/hopper/",
    "meta":"chapter-section"
}