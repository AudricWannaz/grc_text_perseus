{
    "language":"grc",
    "englishTitle":"First Letter to the Thessalonians",
    "original-urn":"urn:cts:greekLit:tlg0031.tlg013.perseus-grc2",
    "author":"new testament",
    "urn":"urn:cts:greekLit:tlg0031.tlg013.perseus-grc2-simple",
    "text":{
        "0":{
            "0":"\n \n ΠΑΥΛΟΣ ΚΑΙ ΣΙΛΟΥΑΝΟΣ ΚΑΙ ΤΙΜΟΘΕΟΣ\n\nτῇ ἐκκλησίᾳ Θεσσαλονικέων ἐν θεῷ πατρὶ καὶ κυρίῳ\n\nἸησοῦ Χριστῷ· χάρις ὑμῖν καὶ εἰρήνη.\n ",
            "1":"\n \n Εὐχαριστοῦμεν τῷ θεῷ πάντοτε περὶ πάντων ὑμῶν\n\nμνείαν ποιούμενοι ἐπὶ τῶν προσευχῶν ἡμῶν,\n ",
            "2":"\n ἀδιαλείπτως \n\nμνημονεύοντες ὑμῶν τοῦ ἔργου τῆς πίστεως καὶ τοῦ\n\nκόπου τῆς ἀγάπης καὶ τῆς ὑπομονῆς τῆς ἐλπίδος τοῦ\n\nκυρίου ἡμῶν Ἰησοῦ Χριστοῦ ἔμπροσθεν τοῦ θεοῦ καὶ\n\nπατρὸς ἡμῶν,\n ",
            "3":"\n εἰδότες, ἀδελφοὶ ἠγαπημένοι ὑπὸ [τοῦ]\n\nθεοῦ, τὴν ἐκλογὴν ὑμῶν,\n ",
            "4":"\n ὅτι τὸ εὐαγγέλιον ἡμῶν οὐκ ἐγενήθη\n\nεἰς ὑμᾶς ἐν λόγῳ μόνον ἀλλὰ καὶ ἐν δυνάμει καὶ\n\nἐν πνεύματι ἁγίῳ καὶ πληροφορίᾳ πολλῇ, καθὼς οἴδατε\n\n\n\n οἷοι ἐγενήθημεν ὑμῖν διʼ ὑμᾶς·\n ",
            "5":"\n καὶ ὑμεῖς μιμηταὶ ἡμῶν\n\nἐγενήθητε καὶ τοῦ κυρίου, δεξάμενοι τὸν λόγον ἐν θλίψει\n\nπολλῇ μετὰ χαρᾶς πνεύματος ἁγίου,\n ",
            "6":"\n ὥστε γενέσθαι ὑμᾶς\n\n\n\n τύπον πᾶσιν τοῖς πιστεύουσιν ἐν τῇ Μακεδονίᾳ καὶ ἐν\n\nτῇ Ἀχαίᾳ.\n ",
            "7":"\n ἀφʼ ὑμῶν γὰρ ἐξήχηται ὁ λόγος τοῦ κυρίου\n\nοὐ μόνον ἐν τῇ Μακεδονίᾳ καὶ Ἀχαίᾳ, ἀλλʼ ἐν παντὶ\n\nτόπῳ ἡ πίστις ὑμῶν ἡ πρὸς τὸν θεὸν ἐξελήλυθεν, ὥστε\n\n\n\n μὴ χρείαν ἔχειν ἡμᾶς λαλεῖν τι·\n ",
            "8":"\n αὐτοὶ γὰρ περὶ ἡμῶν\n\nἀπαγγέλλουσιν ὁποίαν εἴσοδον ἔσχομεν πρὸς ὑμᾶς, καὶ\n\nπῶς ἐπεστρέψατε πρὸς τὸν θεὸν ἀπὸ τῶν εἰδώλων δουλεύειν \n\nθεῷ ζῶντι καὶ ἀληθινῷ,\n ",
            "9":"\n καὶ ἀναμένειν τὸν υἱὸν\n\nαὐτοῦ ἐκ τῶν οὐρανῶν, ὃν ἤγειρεν ἐκ [τῶν] νεκρῶν,\n\nἸησοῦν τὸν ῥυόμενον ἡμᾶς ἐκ τῆς ὀργῆς τῆς ἐρχομένης.\n "
        },
        "1":{
            "0":"\n \n Αὐτοὶ γὰρ οἴδατε, ἀδελφοί, τὴν εἴσοδον ἡμῶν τὴν πρὸς\n\nὑμᾶς ὅτι οὐ κενὴ γέγονεν,\n ",
            "1":"\n ἀλλὰ προπαθόντες καὶ ὑβρισθέντες \n\nκαθὼς οἴδατε ἐν Φιλίπποις ἐπαρρησιασάμεθα ἐν τῷ\n\nθεῷ ἡμῶν λαλῆσαι πρὸς ὑμᾶς τὸ εὐαγγέλιον τοῦ θεοῦ ἐν\n\nπολλῷ ἀγῶνι.\n ",
            "2":"\n ἡ γὰρ παράκλησις ἡμῶν οὐκ ἐκ πλάνης\n\nοὐδὲ ἐξ ἀκαθαρσίας οὐδὲ ἐν δόλῳ,\n ",
            "3":"\n ἀλλὰ καθὼς δεδοκιμάσμεθα \n\nὑπὸ τοῦ θεοῦ πιστευθῆναι τὸ εὐαγγέλιον οὕτως\n\nλαλοῦμεν, οὐχ ὡς ἀνθρώποις ἀρέσκοντες ἀλλὰ θεῷ τῷ\n δοκιμάζοντι τας καρδίας \n ἡμῶν.\n ",
            "4":"\n οὔτε γάρ ποτε ἐν λόγῳ\n\nκολακίας ἐγενήθημεν, καθὼς οἴδατε, οὔτε προφάσει πλεονεξίας, \n\nθεὸς μάρτυς,\n ",
            "5":"\n οὔτε ζητοῦντες ἐξ ἀνθρώπων δόξαν,\n\nοὔτε ἀφʼ ὑμῶν οὔτε ἀπʼ ἄλλων,\n ",
            "6":"\n δυνάμενοι ἐν βάρει εἶναι \n\nὡς Χριστοῦ ἀπόστολοι· ἀλλὰ ἐγενήθημεν νήπιοι ἐν μέσῳ \n\nὑμῶν, \n\nὡς ἐὰν τροφὸς θάλπῃ τὰ ἑαυτῆς τέκνα·\n ",
            "7":"\n οὕτως\n\nὀμειρόμενοι ὑμῶν ηὐδοκοῦμεν μεταδοῦναι ὑμῖν οὐ μόνον τὸ\n\nεὐαγγέλιον τοῦ θεοῦ ἀλλὰ καὶ τὰς ἑαυτῶν ψυχάς, διότι\n\nἀγαπητοὶ ἡμῖν ἐγενήθητε·\n ",
            "8":"\n μνημονεύετε γάρ, \n\nἀδελφοί, τὸν κόπον ἡμῶν καὶ τὸν μόχθον· νυκτὸς καὶ ἡμέρας ἐργαζόμενοι \n\nπρὸς τὸ μὴ ἐπιβαρῆσαί τινα ὑμῶν ἐκηρύξαμεν εἰς\n\nὑμᾶς τὸ εὐαγγέλιον τοῦ θεοῦ.\n ",
            "9":"\n ὑμεῖς μάρτυρες καὶ ὁ θεός,\n\nὡς ὁσίως καὶ δικαίως καὶ ἀμέμπτως ὑμῖν τοῖς πιστεύουσιν\n\nἐγενήθημεν,\n ",
            "10":"\n καθάπερ οἴδατε ὡς ἕνα ἕκαστον ὑμῶν ὡς\n\nπατὴρ τέκνα ἑαυτοῦ\n ",
            "11":"\n παρακαλοῦντες ὑμᾶς καὶ παραμυθούμενοι καὶ μαρτυρόμενοι, \n\nεἰς τὸ περιπατεῖν ὑμᾶς ἀξίως τοῦ\n\nθεοῦ τοῦ καλοῦντος ὑμᾶς εἰς τὴν ἑαυτοῦ βασιλείαν καὶ \n\nδόξαν.\n ",
            "12":"\n \n Καὶ διὰ τοῦτο καὶ ἡμεῖς εὐχαριστοῦμεν τῷ θεῷ ἀδιαλείπτως, \n\nὅτι παραλαβόντες λόγον ἀκοῆς παρʼ ἡμῶν τοῦ\n\nθεοῦ ἐδέξασθε οὐ λόγον ἀνθρώπων ἀλλὰ καθὼς ἀληθῶς\n\nἐστὶν λόγον θεοῦ, ὃς καὶ ἐνεργεῖται ἐν ὑμῖν τοῖς πιστεύουσιν.\n ",
            "13":"\n ὑμεῖς γὰρ μιμηταὶ ἐγενήθητε, \n\nἀδελφοί, τῶν ἐκκλησιῶν \n\nτοῦ θεοῦ τῶν οὐσῶν ἐν τῇ Ἰουδαίᾳ ἐν Χριστῷ\n\nἸησοῦ, ὅτι τὰ αὐτὰ ἐπάθετε καὶ ὑμεῖς ὑπὸ τῶν ἰδίων\n \n συμφυλετῶν καθὼς καὶ αὐτοὶ ὑπὸ τῶν Ἰουδαίων,\n ",
            "14":"\n τῶν καὶ\n\nτὸν κύριον ἀποκτεινάντων Ἰησοῦν καὶ τοὺς προφήτας καὶ\n\nἡμᾶς ἐκδιωξάντων, καὶ θεῷ μὴ ἀρεσκόντων, καὶ πᾶσιν\n\nἀνθρώποις ἐναντίων,\n ",
            "15":"\n κωλυόντων ἡμᾶς τοῖς ἔθνεσιν λαλῆσαι\n\nἵνα σωθῶσιν, εἰς τὸ\n ἀναπληρῶσαι \n αὐτῶν\n τὰς \n ἁμαρτίας \n πάντοτε. ἔφθασεν δὲ ἐπʼ αὐτοὺς ἡ ὀργὴ εἰς\n\nτέλος.\n ",
            "16":"\n \n Ἡμεῖς δέ, ἀδελφοί, ἀπορφανισθέντες ἀφʼ ὑμῶν πρὸς\n\nκαιρὸν ὥρας, προσώπῳ οὐ καρδίᾳ, περισσοτέρως ἐσπουδάσαμεν \n\nτὸ πρόσωπον ὑμῶν ἰδεῖν ἐν πολλῇ ἐπιθυμίᾳ.\n ",
            "17":"\n διότι ἠθελήσαμεν ἐλθεῖν ρlt*gt̀ς ὑμᾶς, ἐγὼ μὲν Παῦλος\n\nκαὶ ἅπαξ καὶ δίς, καὶ ἐlt*gtέκοψεν ἡμᾶς ὁ Σατανᾶς,\n ",
            "18":"\n τίς γὰρ ἡμῶν ἐλπὶς ἢ χαρὰ ἢ στέφανος καυχήσεως— ἢ οὐχὶ\n\nκαὶ ὑμεῖς— ἔμπροσθεν τοῦ κυρίου ἡμῶν Ἰησοῦ ἐν τῇ\n\nαὐτοῦ παρουσίᾳ;\n ",
            "19":"\n ὑμεῖς γάρ ἐστε ἡ δόξα ἡμῶν καὶ ἡ\n\nχαρά."
        },
        "2":{
            "0":"\n Διὸ μηκέτι στέγοντες ηὐδοκήσαμεν\n\nκαταλειφθῆναι ἐν Ἀθήναις μόνοι,\n ",
            "1":"\n καὶ ἐπέμψαμεν Τιμό θεον, τὸν ἀδελφὸν ἡμῶν καὶ διάκονον τοῦ θεοῦ ἐν τῷ\n\nεὐαγγελίῳ τοῦ χριστοῦ, εἰς τὸ στηρίξαι ὑμᾶς καὶ παρακαλέσαι \n\n ὑπὲρ τῆς πίστεως ὑμῶν\n ",
            "2":"\n τὸ μηδένα σαίνεσθαι\n\nἐν ταῖς θλίψεσιν ταύταις. αὐτοὶ γὰρ οἴδατε ὅτι εἰς τοῦτο\n\nκείμεθα·\n ",
            "3":"\n καὶ γὰρ ὅτε πρὸς ὑμᾶς ἦμεν, \n\nπροελέγομεν ὑμῖν\n\nὅτι μέλλομεν θλίβεσθαι, καθὼς καὶ ἐγένετο καὶ οἴδατε.\n ",
            "4":"\n διὰ τοῦτο κἀγὼ μηκέτι στέγων ἔπεμψα εἰς τὸ γνῶναι τὴν\n\n\n\n πίστιν ὑμῶν, μή πως ἐπείρασεν ὑμᾶς ὁ πειράζων καὶ\n\nεἰς κενὸν γένηται ὁ κόπος ἡμῶν.\n ",
            "5":"\n Ἄρτι δὲ ἐλθόντος\n\nΤιμοθέου πρὸς ἡμᾶς ἀφʼ ὑμῶν καὶ εὐαγγελισαμένου ἡμῖν\n\nτὴν πίστιν καὶ τὴν ἀγάπην ὑμῶν, καὶ ὅτι ἔχετε μνείαν\n\nἡμῶν ἀγαθὴν πάντοτε ἐπιποθοῦντες ἡμᾶς ἰδεῖν καθάπερ\n\nκαὶ ἡμεῖς ὑμᾶς,\n ",
            "6":"\n διὰ τοῦτο παρεκλήθημεν, ἀδελφοί,\n\nἐφʼ ὑμῖν ἐπὶ πάσῃ τῇ ἀνάγκῃ καὶ θλίψει ἡμῶν διὰ τῆς\n\nὑμῶν πίστεως,\n ",
            "7":"\n ὅτι νῦν ζῶμεν ἐὰν ὑμεῖς στήκετε ἐν κυρίῳ.\n ",
            "8":"\n τίνα γὰρ εὐχαριστίαν δυνάμεθα τῷ θεῷ ἀνταποδοῦναι περὶ\n \n υμῶν ἐπὶ πάσῃ τῇ χαρᾷ ᾗ χαίρομεν διʼ ὑμᾶς ἔμπροσθεν\n\nτοῦ θεοῦ ἡμῶν,\n ",
            "9":"\n νυκτὸς καὶ ἡμέρας ὑπερεκπερισσοῦ δεόμενοι \n\nεἰς τὸ ἰδεῖν ὑμῶν τὸ πρόσωπον καὶ καταρτίσαι τὰ\n\nὑστερήματα τῆς πίστεως ὑμῶν;\n ",
            "10":"\n Αὐτὸς δὲ ὁ\n\nθεὸς καὶ πατὴρ ἡμῶν καὶ ὁ κύριος ἡμῶν Ἰησοῦς κατευθύναι \n\nτὴν ὁδὸν ἡμῶν πρὸς ὑμᾶς·\n ",
            "11":"\n ὑμᾶς δὲ ὁ κύριος πλεονάσαι \n\nκαὶ περισσεύσαι τῇ ἀγάπῃ εἰς ἀλλήλους καὶ εἰς\n\nπάντας, καθάπερ καὶ ἡμεῖς εἰς ὑμᾶς,\n ",
            "12":"\n εἰς τὸ στηρίξαι ὑμῶν\n\nτὰς καρδίας ἀμέμπτους ἐν ἁγιωσύνῃ ἔμπροσθεν τοῦ θεοῦ \n\nκαὶ πατρὸς ἡμῶν ἐν τῇ παρουσίᾳ τοῦ κυρίου ἡμῶν Ἰησοῦ\n\nμετὰ πάντων τῶν ἁγίων αὐτοῦ."
        },
        "3":{
            "0":"\n \n Λοιπὸν, ἀδελφοί, ἐρωτῶμεν ὑμᾶς καὶ παρακαλοῦ \n\nμεν ἐν κυρίῳ Ἰησοῦ, [ἵνα] καθὼς παρελάβετε παρʼ ἡμῶν \n\nτὸ πῶς δεῖ ὑμᾶς περιπατεῖν καὶ ἀρέσκειν θεῷ,\n\nκαθὼς καὶ περιπατεῖτε,— ἵνα περισσεύητε μᾶλλον.\n ",
            "1":"\n οἴδατε\n\nγὰρ τίνας παραγγελίας ἐδώκαμεν ὑμῖν διὰ τοῦ κυρίου\n\nἸησοῦ.\n ",
            "2":"\n Τοῦτο γάρ ἐστιν θέλημα τοῦ θεοῦ,\n\nὁ ἁγιασμὸς ὑμῶν, ἀπέχεσθαι ὑμᾶς ἀπὸ τῆς πορνείας,\n ",
            "3":"\n εἰδέναι ἕκαστον ὑμῶν τὸ ἑαυτοῦ σκεῦος κτᾶσθαι ἐν ἁγιασμῷ \n\nκαὶ τιμῇ,\n ",
            "4":"\n μὴ ἐν πάθει ἐπιθυμίας καθάπερ καὶ\n τὰ ἔθνη τὰ μὴ εἰδότα τὸν θεόν, \n ",
            "5":"\n τὸ μὴ ὑπερβαίνειν καὶ\n\nπλεονεκτεῖν ἐν τῷ πράγματι τὸν ἀδελφὸν αὐτοῦ, διότι\n ἔκδικος Κύριος \n περὶ πάντων τούτων, καθὼς καὶ προείπαμεν \n\nὑμῖν καὶ διεμαρτυράμεθα.\n ",
            "6":"\n οὐ γὰρ ἐκάλεσεν ἡμᾶς ὁ\n\nθεὸς ἐπὶ ἀκαθαρσίᾳ ἀλλʼ ἐν ἁγιασμῷ.\n ",
            "7":"\n τοιγαροῦν ὁ ἀθετῶν \n\nοὐκ ἄνθρωπον ἀθετεῖ ἀλλὰ τὸν θεὸν τὸν\n διδόντα τὸ πνεῦμα αὐτοῦ \n τὸ ἅγιον\n εἰς ὑμᾶς. \n ",
            "8":"\n Περὶ δὲ\n\nτῆς φιλαδελφίας οὐ χρείαν ἔχετε γράφειν ὑμῖν, αὐτοὶ\n\nγὰρ ὑμεῖς θεοδίδακτοί ἐστε εἰς τὸ ἀγαπᾷν ἀλλήλους·\n ",
            "9":"\n καὶ γὰρ ποιεῖτε αὐτὸ εἰς πάντας τοὺς ἀδελφοὺς [τοὺς] ἐν\n\nὅλῃ τῇ Μακεδονίᾳ. Παρακαλοῦμεν δὲ ὑμᾶς,\n\nἀδελφοί, περισσεύειν μᾶλλον,\n ",
            "10":"\n καὶ φιλοτιμεῖσθαι ἡσυχάζειν \n\nκαὶ πράσσειν τὰ ἴδια καὶ ἐργάζεσθαι ταῖς χερσὶν\n \n ὑμῶν, \n\nκαθὼς ὑμῖν παρηγγείλαμεν,\n ",
            "11":"\n ἵνα περιπατῆτε εὐσχημόνως\n\nπρὸς τοὺς ἔξω καὶ μηδενὸς χρείαν ἔχητε.\n ",
            "12":"\n \n Οὐ θέλομεν δὲ ὑμᾶς ἀγνοεῖν, ἀδελφοί, περὶ τῶν\n\nκοιμωμένων, ἵνα μὴ λυπῆσθε καθὼς καὶ οἱ λοιποὶ οἱ μὴ\n\nἔχοντες ἐλπίδα.\n ",
            "13":"\n εἰ γὰρ πιστεύομεν ὅτι Ἰησοῦς ἀπέθανεν\n\nκαὶ ἀνέστη, οὕτως καὶ ὁ θεὸς τοὺς κοιμηθέντας διὰ τοῦ\n\nἸησοῦ ἄξει σὺν αὐτῷ.\n ",
            "14":"\n Τοῦτο γὰρ ὑμῖν λέγομεν ἐν\n\nλόγῳ κυρίου, ὅτι ἡμεῖς οἱ ζῶντες οἱ περιλειπόμενοι εἰς\n\nτὴν παρουσίαν τοῦ κυρίου οὐ μὴ φθάσωμεν τοὺς κοιμηθέντας·\n ",
            "15":"\n ὅτι αὐτὸς ὁ κύριος ἐν κελεύσματι, \n\nἐν φωνῇ\n\nἀρχαγγέλου καὶ ἐν σάλπιγγι θεοῦ, καταβήσεται ἀπʼ οὐρανοῦ, \n\nκαὶ οἱ νεκροὶ ἐν Χριστῷ ἀναστήσονται πρῶτον,\n ",
            "16":"\n ἔπειτα ἡμεῖς οἱ ζῶντες οἱ περιλειπόμενοι ἅμα σὺν αὐτοῖς\n\nἁρπαγησόμεθα ἐν νεφέλαις εἰς ἀπάντησιν τοῦ κυρίου εἰς\n\nἀέρα· καὶ οὕτως πάντοτε σὺν κυρίῳ ἐσόμεθα.\n ",
            "17":"\n Ὥστε\n\nπαρακαλεῖτε ἀλλήλους ἐν τοῖς λόγοις τούτοις."
        },
        "4":{
            "0":"\n \n Περὶ δὲ τῶν χρόνων καὶ τῶν καιρῶν, ἀδελφοί, οὐ\n\nχρείαν ἔχετε ὑμῖν γράφεσθαι,\n ",
            "1":"\n αὐτοὶ γὰρ ἀκριβῶς οἴδατε\n\nὅτι ἡμέρα Κυρίου ὡς κλέπτης ἐν νυκτὶ οὕτως ἔρχεται.\n ",
            "2":"\n ὅταν λέγωσιν Εἰρήνη καὶ ἀσφάλεια, τότε αἰφνίδιος\n\nαὐτοῖς ἐπίσταται ὄλεθρος ὥσπερ ἡ ὠδὶν τῇ ἐν\n\nγαστρὶ ἐχούσῃ, καὶ οὐ μὴ ἐκφύγωσιν.\n ",
            "3":"\n ὑμεῖς δέ, ἀδελ\n\nφοί, οὐκ ἐστὲ ἐν σκότει, ἵνα ἡ ἡμέρα ὑμᾶς ὡς κλέπτας\n\nκαταλάβῃ,\n ",
            "4":"\n πάντες γὰρ ὑμεῖς υἱοὶ φωτός ἐστε καὶ υἱοὶ\n\nἡμέρας. Οὐκ ἐσμὲν νυκτὸς οὐδὲ σκότους·\n ",
            "5":"\n ἄρα οὖν μὴ\n\nκαθεύδωμεν ὡς οἱ λοιποί, ἀλλὰ γρηγορῶμεν καὶ νήφωμεν.\n ",
            "6":"\n οἱ γὰρ καθεύδοντες νυκτὸς καθεύδουσιν, καὶ οἱ μεθυσκόμενοι\n\nνυκτὸς μεθύουσιν·\n ",
            "7":"\n ἡμεῖς δὲ ἡμέρας ὄντες νήφωμεν,\n ἐνδυσάμενοι θώρακα \n πίστεως καὶ ἀγάπης καὶ\n περικε φαλαίαν \n ἐλπίδα\n σωτηρίας·",
            "8":"\n \n ὅτι οὐκ ἔθετο ἡμᾶς ὁ θεὸς\n\nεἰς ὀργὴν ἀλλὰ εἰς περιποίησιν σωτηρίας διὰ τοῦ κυρίου\n\n\n\n ἡμῶν Ἰησοῦ [Χριστοῦ],\n ",
            "9":"\n τοῦ ἀποθανόντος περὶ ἡμῶν\n\nἵνα εἴτε γρηγορῶμεν εἴτε καθεύδωμεν ἅμα σὺν αὐτῷ ζήσωμεν.\n \n ",
            "10":"\n Διὸ παρακαλεῖτε ἀλλήλους καὶ οἰκοδομεῖτε εἷς τὸν\n\nἕνα, καθὼς καὶ ποιεῖτε.\n ",
            "11":"\n \n Ἐρωτῶμεν δὲ ὑμᾶς, ἀδελφοί, εἰδέναι τοὺς κοπιῶντας\n\nἐν ὑμῖν καὶ προϊσταμένους ὑμῶν ἐν κυρίῳ καὶ νουθετοῦντας\n\nὑμᾶς,\n ",
            "12":"\n καὶ ἡγεῖσθαι αὐτοὺς ὑπερεκπερισσοῦ ἐν ἀγάπῃ \n\nδιὰ τὸ ἔργον αὐτῶν.\n ",
            "13":"\n εἰρηνεύετε ἐν ἑαυτοῖς. Παρακαλοῦμεν\n\nδὲ ὑμᾶς, ἀδελφοί, νουθετεῖτε τοὺς ἀτάκτους, παραμυθεῖσθε\n\nτοὺς ὀλιγοψύχους, ἀντέχεσθε τῶν ἀσθενῶν, μακροθυμεῖτε\n\nπρὸς πάντας.\n ",
            "14":"\n ὁρᾶτε μή τις κακὸν ἀντὶ κακοῦ τινὶ ἀποδῷ,\n ",
            "15":"\n ἀλλὰ πάντοτε τὸ ἀγαθὸν διώκετε εἰς ἀλλήλους καὶ \n\nεἰς πάντας. \n\nΠάντοτε χαίρετε,\n ",
            "16":"\n ἀδιαλείπτως προσεύχεσθε,\n ",
            "17":"\n ἐν παντὶ εὐχαριστεῖτε· τοῦτο γὰρ θέλημα θεοῦ ἐν Χριστῷ\n\nἸησοῦ εἰς ὑμᾶς.\n ",
            "18":"\n τὸ πνεῦμα μὴ σβέννυτε,\n ",
            "19":"\n προφητείας μὴ\n\nἐξουθενεῖτε·\n ",
            "20":"\n πάντα [δὲ] δοκιμάζετε, \n\nτὸ καλὸν κατέχετε,\n ",
            "21":"\n ἀπὸ παντὸς \n εἴδους\n πονηροῦ ἀπέχεσθε. \n ",
            "22":"\n Αὐτὸς δὲ ὁ\n\nθεὸς τῆς εἰρήνης ἁγιάσαι ὑμᾶς ὁλοτελεῖς, \n\nκαὶ ὁλόκληρον\n\nὑμῶν τὸ πνεῦμα καὶ ἡ ψυχὴ καὶ τὸ σῶμα ἀμέμπτως ἐν\n\nτῇ παρουσίᾳ τοῦ κυρίου ἡμῶν Ἰησοῦ Χριστοῦ τηρηθείη.\n ",
            "23":"\n πιστὸς ὁ καλῶν ὑμᾶς, ὃς καὶ ποιήσει.\n ",
            "24":"\n \n Ἀδελφοί, προσεύχεσθε [καὶ] περὶ ἡμῶν.\n ",
            "25":"\n \n Ἀσπάσασθε τοὺς ἀδελφοὺς πάντας ἐν φιλήματι\n\nἁγίῳ.\n ",
            "26":"\n Ἐνορκίζω ὑμᾶς τὸν κύριον ἀναγνωσθῆναι τὴν\n\nἐπιστολὴν πᾶσιν τοῖς ἀδελφοῖς.\n ",
            "27":"\n \n Ἡ χάρις τοῦ κυρίου ἡμῶν Ἰησοῦ Χριστοῦ μεθʼ ὑμῶν."
        }
    },
    "source":"Perseus Digital Library",
    "originalTitle":"First Letter to the Thessalonians",
    "edition":"The New Testament in the original Greek. The text revised by. Brooke Foss Westcott, D.D. Fenton John Anthony Hort, D.D. New York. Harper and Brothers, Franklin Square. 1885.",
    "sourceLink":"http://www.perseus.tufts.edu/hopper/",
    "meta":"chapter-verse"
}